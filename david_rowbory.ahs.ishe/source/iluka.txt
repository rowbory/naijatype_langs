LUK iLuka
iLuka
iLuk
iLuka
ILuka
iLuka

Acirka o oye
Aneke arɛarɛ a tɛtɛ a leta abin e iŋkɔɔ shi ta tɔkikɔɔ ni oshɔ̃ e inte,
uyir e inte she gõõ ni abom e imbɔɔ sha jɛ̃ ni aper ashu ka shaishi, a tuk oyei ni abɔk e inte.
Ime in wɛjen adosha adake kocak ka shaishi, a she aTiyofilus ní ime in letiwa oye e incee sho sho ka adak-adak,
ní iŋo u hwɛŋ iji a abin e iŋo shu maa.
Amati e iYesu ni iYohanna
Umeleka u doma uyir amati e iYohanna
Ocu e iHiridus sha sho uɛɛre o uYahudiya, ifirist unyom a sho hum a gõõni iZakariya, a sho ni afirist e imbɔɔ sha wur ni imai a Abija. A hea ucɛi ni imai be iHaruna, ocok e iye o gõõni Alisebetu.
A sho aner e iji ni enɛŋ o Ushe, a kõi ikpem o oye e Iteŋgashe ni akele sha she.
A sheibɔɔ ni uŋwɛ̃, hɛre Alisebetu sha sho ukpi, imbɔɔ a kɔ̃bɔɔ.
Unom unyom hum, be iZakariya a naa akpei icer a Afirist ni aɛi o Ushe ni ocu e imbɔɔ sha ŋwɛhẽ imbɔɔ.
A tũ iye ní a nyi a kpoa uturare ni aɛi e Iteŋgashe ni uyir a alaada e icer a afirist,
uner shu hin u kõŋwa ni odɛ̃ u naa ashui o Ushe ni ocu a akpoi o uturarei.
Umeleka e Iteŋgashe u ba u param u dɛ̃ɛ̃ ulo ni enɛŋ o ushɛ̃ a akpoi o uturare.
IZakariya a jɛ̃ iye, a shok egbikpa, iwei i tara i durke.
Umelekai u hɛɛ ɛti, “U nɛ̃he a gõõi iwei aZakariya, Ushe u gõõ oshu e iŋo, ucɛ̃ e iŋo Alisebetu shá matiwa iŋo uŋwɛ̃. Iŋo shú tar ocok e iye o gõõni iYohanna.
A shá sho ubin a agwiri a akele ni ubin eshutik ni iŋo, aneke arɛarɛ shi ga sho ni agwiri a akele hɛre amati e iye.
Shá sho shu gɔŋ ni enɛŋe e Iteŋgashe, a shina hwa ubam a shãhã adɛk, Imara e Itan shí nyia ni iye ke eni e inyaai.
A shá mɛɛke aner e Isreila arɛarɛ a ba ni Iteŋgashe Ushe e imbɔɔ.
A shá yaa ihĩĩdẽ e Iteŋgashe, ni imara ni atɛɛk e Iliya. Shá mɛɛk akele a antɛɛ a bakɔɔ ni aŋwɛ̃, a mɛɛk akele a andak a gõõi ihɛ a sho akom epeshik a aner e iji, ní a gbeshihe okele a aneke e imbɔɔ sha naa ajɛpi a abai e Iteŋgashe.”
IZakariya ɛti, “Ime shí in kpea ninɛ ní in hwɛŋ ishɔuhɔ no? Hɛre e ime ti in kɔ̃me, ucɛ̃ e ime ta tara kɔ̃i.”
Umelekai ɛti, “A sho ime iJibrailu, ume e iye sha wur ni enɛŋ o Ushe, etukiwa ime ní in yea oyehanɛ̃ ni iŋo ni in tara in hɛɛwa oye sho bana hanɛ.
Incɛŋ shinu u dẽẽ ni u yea oye she unom e idẽhanɛ shí tɔk, hɛre e iŋo shuhã u jẽhẽ iŋo iji ni oye e ime, ɛti shó tɔkice ni ocu e incee.”
Aneke a jɛu awuti e iZakariya, a naa ahaai ubin e iye shu tuk iye a daai awuti.
Iye a wur, a hã dẽẽ ni ayei oye. Imbɔɔ a hwɛŋ ɛti a jɛ̃ uwahayi ni oshɔ̃ a aɛi o Ushe. Iye a kõ abɔke ni a yea oye, a hã dẽẽ ni a yei ni anyii.
Ocu e iye sha maa icerke e iye, a shok a jẽẽi ni aɛile e iye.
Sha yɔkpɔ inom, Alisebetu a dok enii ni a ɔɔke ece e iye ahɛnto atɔ̃ɔ̃,
ɛti, “Iteŋgashe a kpewa ime ishɔuhɔ ni inom e iye sha gõõ atoishe e ime, ní iye a tũhẽ ime ni acaa.”
Umeleka u doma uyir a amati e iYesu
Ni uhɛnto entɔnyiŋe, Ushe u tuk umeleka iJibrailu icer ni uNazarat, oteu o uGalili,
ní iye a jɛ̃ɛ̃ unɛɛ e ishe sha nãhã a hwɛŋi shu cak ukaile e iYusufu imar be iDauda unɛɛ e ishei a gõõ ni iMeryamu.
Umelekai u jẽẽ ni iMeryamu ɛti, “In hwea iŋo, iworko i tan, Iteŋgashe a sho hum ni iŋo.”
Oyei o yaa iMeryamu ni akele e iye ni iji, a haa ɛti, ohwea o uŋwɛ̃ com ishɔuhɔ?
Umelekai ɛti, “U nɛ̃he a gõõi iwei aMeryamu, u dok atana e iwor ni Ushe.
“Iŋo shú kõ enii, ni u mar uŋwɛ̃,
ni u tar ocoke e iye
o gõõni iYesu.
Iye shá sho uner shu gɔŋ,
shi ga yesha iye ɛti,
Uŋwɛ̃ne o shu Gɔŋii Kocak.
Iteŋgashe Ushe shu jẽhẽ iye
ukpou e iɛɛre e intɛɛ e iye iDauda.
Iye shá kõ iɛɛre a aɛi e iYakubu igbaigba,
iɛɛre e iye i sheiyɔɔ ni igui.”
IMeryamu ɛti, “Iŋgweenɛ shó sho ninɛ, shi in nãhã in hwɛŋ ime shu cak?”
Umelekai ɛti, “Imara e Itan shí cikpa ni ece e iŋo, atɛɛk shu Gɔŋii Kocak shi ga cihe iŋo. Hɛ ishɔuhɔ, uŋwɛ̃ne e itanhano shi shá a mata shá gõõni Uŋwɛ̃ne o Ushe.
Alisebetu una e iŋo, ume e imbɔɔ ka yesha ɛti ukpi, uhɛ̃ entɔnyiŋe mi sha sho ni enii, ni akɔ̃ e iye!
A shei ni ubin o Ushe shu u tɛtɛ akpei u daake.”
IMeryamu ɛti, “Tɔ, ime in sho ugãã e Iteŋgashe, o dak o sho ishɔuhɔ.” Umelekai u jẽẽ iye.
Inomhano, iMeryamu a shok ni ihwata a jẽẽ oteu ocom ni ukpɔkpɔ ohek obẽ o uYahuda.
A nyi ni aɛi e iZakariya a hwea Alisebetu.
Alisebetu a gõõ ohwea e iMeryamu, uŋwɛ̃ e iye sha sho ni enii sha gõõ ohweai a shok e jiir ni igbam. Imara e Itan i nyi ni Alisebetu,
iye a haa anyii kogiŋ ɛti, “Iŋo u sho uner atieishe ni oshɔ̃ acɛi, uŋwɛ̃hano ni eni e iŋo a sho ume agwiri a akele!
Ime in sho uŋwɛ̃ inyaa e Iteŋgashe e ime a ba ni ime?
Ni ime shi in gõõ urɛm o ohwea e iŋo, uŋwɛ̃ e iye sha sho ni eni e ime a shok ejir ni igbam hɛre a agwiri a akele.
Agwiri a akele a sho ni iŋo shu jẽhẽ iji ɛti oye ocom e Iteŋgashe sha yea nɛ, shó tɔkice.”
IMeryamu ɛti,
“Akele e ime a kõshã Iteŋgashe,
imara e ime i sho ni eshutik ni Ushe uner a naŋi e ime,
hɛ iye sha haa ime,
ugãã e iye hã in sho ubinŋe.
Sha shai incɛŋ ajẽẽi, aneke kocak shá yesha ime uner a agwira a akele.
Hɛ Ushe shu tɛɛke tu kpewa ime abin sha gɔŋ,
ocoke e iye o sho itan.
Sha shai ni ugai unyom a jẽẽ ugai unyom,
ka gõõ atoi a aneke e imbɔɔ ka gõõ iweishe e iye.
A kpea abin sha gɔŋ ni obɔke e iye sho ceta,
a shikihe aner a nyaŋi ece ni abin e imbɔɔ sha ŋwɛ ni akele e imbɔɔ.
A tũshihe aɛre ni ekpoukpe e imbɔɔ,
ni a nyaŋihẽ abom e imbɔɔ shi hã sho ubinŋe.
Ta shurke aner a lai imei ni abin sha she,
aner a abin o obɔk a tuk imbɔɔ a jẽẽbɔɔ abɔk sha tan.
A yike ugãã e iye Isreila,
ta haai atoishe e iye sha sho ni iŋkɔɔ,
shɔukpe e iye sha yea ni antɛɛ e inte ki ínu,
ni Ibrahim ni imaishe e iye igbaigba.”
A kɔtɔ ni Alisebetu shɔukpe ahɛnto atar nishi a gui a jẽẽi oteukpe e iye.
Amati e iYohanna uner o ubaptisma
Ocu a Alisebetu shá mata sho yɔk, a mar uŋwɛ̃shucak.
Andɔk a sheta e iye ni anãã e iye a gõõ ɛti Iteŋgashe a gõõ atoishe e iye ni iji, a shutik utɔk ni iye.
Ni unom entɔrɔke a ba atuki e ijɛu o uŋwɛ̃i, a bera tatihe uŋwɛ̃i ocok e intɛɛi, iZakariya.
Inyaai ɛti, “Ɛhɛɛ, shá gõõni iYohanna.”
Imbɔɔ ɛti, “Inyãã ni anãã e iŋo a sho ni ocok incee no?”
Imbɔɔ a yea ni intɛɛi ni abɔkbɔɔ ní a hɛɛ ocok e imbɔɔ shá yesha uŋwɛ̃i.
Iye ɛti a jẽhẽ iye ubin e iletaa, a leta ɛti, “Ocok e iye o gõõni iYohanna.” Kocak e imbɔɔ a haa anyibɔɔ.
Nimocuha anyi e iZakariya a cirkikɔɔ, arɛ̃mŋwe a gaakkɔɔ, iye a yea oye, a naa akõshĩ Ushe.
Iwei i dur andɔk a asheta e imbɔɔ kocak. Oyei o tɔke ko nihẽ ni ohek o obẽ o uYahudiya sho sho akpɔkpɔ.
Abom e imbɔɔ sha gõõ cok oyei, a haa ni akele e imbɔɔ ɛti, “Uŋwɛ̃hanɛ shá kpena sho ninɛ?” A hwɛŋ ɛti obɔk e Iteŋgashe o sho hum ni iye.
Imara e Itan i nyi ni iZakariya, intɛɛi. Iye a bom oye o Ushe ɛti,
“Ikoshaa i sho ni Iteŋgashe Ushe e Isreila,
a ba a yike aneke e iye, ni a naŋke imbɔɔ.
Iye a jawa inte uner a anãŋa shu gɔŋ
sha wur ni aɛi o ugãã e iye iDauda.
Shɔukpe e iye sha yea ni anyi a anebi e itanŋe e iye ki ínu,
ɛti inte shé doka anãŋa ni obɔke a aŋgamucak e inte,
ni cok aneke e imbɔɔ sha kpɛ̃bɔɔ inte.
Iye a hɛɛ ɛti iye shá gõõa atoi antɛɛ e inte
ni a yitik ina a ari e iye inyom e itan,
ina a ari e iye sha yi uyi ni intɛɛ e inte Ibrahim.
Sha hɛɛ ɛti iye shé tũhẽ inte ni obɔke a aŋgamucak e inte
ní inte ke kpehe iye icer niki iwei,
ni itan ni iji ni ashu e iye, cok e inomŋwẽ e inte shé kɔtɔ ni odɛ̃.
Iŋo uŋwɛ̃hanɛ, shá yesha iŋo u gõõni unebi o Ushe ume e iye sha sho shu Gɔŋii Kocak,
hɛ iŋo shú hĩĩdẽi ni Iteŋgashe, u jẽẽ u gbeshihe iye idẽ,
ni u jẽhẽ aneke e iye ehwɛŋɛ a anãŋa
e iŋkɔɔ shi ka dok ni udẽ a yishi o uciik e iji e imbɔɔ.
Hɛre atoi o Ushe e inte,
iraŋ a anãŋa shí wuta ni ahãrã i raŋ ni inte,
ni i raŋ ni abom e imbɔɔ sha sher ni ushĩĩ,
ni abom e imbɔɔ sha sher ni enɛŋ o ushĩĩ shu biwi,
ni i kõ inte i jẽẽ ni udẽ a anɔɔ a akele.”
Uŋwɛ̃i a sheŋ ni iwor ni imara. A kɔtɔ ni ahou she ko ocu e iye sha yota ece e iye ni aner e Isreila.

Amati e iYesu
(iMatta 1:18-25)
Ni inomha, iKaisar Augustus a dam adam ɛti a hara aneke e imbɔɔ sha sho ni obẽ o uRoma kocak.
Ahari a aneke e ihĩĩdẽi kom ni ocu e iKiriniyus sha sho ihĩĩdẽ o obẽ o uSuriya.
Ko inyãã a jẽẽi ní a hara iye ni oteukpe e iye.
IYusufu a shok ni oteu o uNazarat ni uGalili, a jẽẽi uhã uYahudiya, ni oteu o Uɛɛre iDauda, sho gõõni uBaitalami, hɛ a sho uner e imai be iDauda.
A jẽẽ ní iye a leta ocoke e iye ni ukaile e iye iMeryamu, sha sho ni enii.
Imbɔɔ a sho hum, ocu e iye sha mati o yɔk,
a mar ukã e iye, uŋwɛ̃ shu cak. A burke ni eta ni a ŋwɛhẽ ni ujo hɛɛ enɛŋ a atũã a ajẽ she tɔkce.
Ni ushĩĩha, aner a yara e idɔi a sho hum ni ahou ayo-ayo, a naa ajɛpi e idɔishe e imbɔɔ.
Umeleka e Iteŋgashe u ba u param ni imbɔɔ, igɔŋ e Iteŋgashe i raŋ i kɛ̃ɛ̃kpẽ imbɔɔ, iwei i durbɔɔ.
Iye ɛti, “Ma nɛ̃he a gõõi iwei, in kõwã inyim oye sho bana, shó kõ agwira a akele sha rɛ a ba ni aneke kocak:
Enye ni oteu e iDauda a marke inyim Uner Anãŋa, iye a sho iKristi,+ :11 iKristi ni iAlmasihu a sho ubin unyiŋ, oshui ni Ishɛ incomno shu gããrkeIteŋgashe.
Iyenɛ shá sho alama: Ma shá jɛ̃ uŋwɛ̃ sha burke ni eta ni a nɔ ni ujo.”
Nimocuha ameleka arɛ-arɛ a ba a param ni umelekaha, a kosha Ushe ɛti,
“Igõŋ i sho o Ushe ni ahãrã!
Anɔɔ a akele a sho aner o Ushe sha gõõ ibanŋe e imbɔɔ ni odɛ̃.”
A nɛ̃he imbɔɔ ni a gui a jẽẽbɔɔ ni ahãrã. Aner a yara e idɔiha a hɛɛ ni andɔkbɔɔ ɛti, “Ke jẽẽyir uBaitalami ní ke jɛ̃ ubinhano shu kpea, ume e Iteŋgashe sha hɛɛwa yir.”
A hwata a jẽẽ a dok iMeryamu ni iYusufu, ni a jɛ̃ uŋwɛ̃i sha nɔ ni ujo.
A hɛɛhe ubin o umeleka shu hɛɛ ni ece o uŋwɛ̃i.
Cok aneke e imbɔɔ sha gõõ oyehanɛ̃, a haa anyibɔɔ, ni a naa ahaai ubin a aner a yari e idɔiha sha hɛɛ.
IMeryamu a kpam abinhanɛ kocak ni naa haai ni akele e iye.
Aner a yari e idɔiha a gui a jẽẽbɔɔ, a naa ajẽhẽ igɔŋ ni a akõshĩ Ushe hɛre a abin e imbɔɔ sha gõõ ni a tara a jɛ̃. Abin e iŋkɔɔ sha kpea a sho uyir o umelekaha shu hɛɛhe imbɔɔ.
Ni unom entɔrɔke, ocu atuki e ijɛukpe e iye sho yɔkce, a tarke ocoke e iye o gõõni iYesu,+ :21 iYesu a gõõni Anãŋa ni Ishɛocok o umelekaha shu jẽhẽ nishi a kõ enii e iye.
Ocu awaki e iwor e imbɔɔ sha leta ni ileta e iMusa sho maa, be iMeryamu ni iYusufu a kõ iYesu a jẽẽbɔɔ Urushelima ní imbɔɔ a nawĩhẽ ni Iteŋgashe.
Uyir e imbɔɔ sha leta ni ugur e Iteŋgashe ɛti Ukã shu cak she nawĩhẽ ni Iteŋgashe,- :23 Uwur 13:2,12,15ni a kpea ushɛ̃ shɔukpe e imaa e Iteŋgashe shi hɛɛ, Areetee anaka ahwɛi, shãhã aŋwɛ̃nɛ aŋgbɛnɛu anaka ahwɛi.- :24 AFiristoci 12:8Uner unyom a sho hum ni Urushelima a gõõni iSaminu, uner e iji a gõõ iwei o Ushe. A naa tuki akele a jɛ̃i unom e Isreila shá doka anãŋa. Imara e Itan i sho hum ni iye,
i yotihe iye ɛti, shina cei she a jɛ̃ iKristi+ :26 iKristi ni iAlmasihu a sho ubin unyiŋ, oshui ni Ishɛ incomno shu gããrkeume e Iteŋgashe sha hɛɛ.
I kõ iye a nyi ni aɛi o Ushe ni ocu e intɛɛ ni inyaa e iYesu sha a kõ iYesu a ba ní imbɔɔ a kpea ubin e iletaa e iMusa shi hɛɛ.
ISaminu a ai uŋwɛ̃i, a tuk Ushe uwɛɛ ɛti
“Atɛŋgashe, shɔukpe e iŋo shu kpea ina ari, u hwea oshoi ugãã e iŋo ní iye a jẽẽi aban-aban,
shɔukpe eŋo shu yi uyi,
hɛ ashu e ime ta jɛ̃kɔɔ anãŋa e iŋo,
akom e iŋo shu gbesha ni ashu a aneke kocak,
iraŋ e iyɔɔ shí tuka abom e imbɔɔ sha hã sho aYahudawa a hwɛŋ iŋo,
ni kõ igɔŋ i ba ni aneke eŋo Isreila.”
Be intɛɛi ni inyaai a haa anyibɔɔ hɛ ubin e iSaminu sha yea ni ece e iye.
ISaminu a jẽhẽ imbɔɔ anyi sha she, a hɛɛ ni iMeryamu inyaai ɛti, “Ushe u gããr uŋwɛ̃hanɛ ní a sho ubin e iji ni ubin a ashoka a abom arɛarɛ ni Isreila. A shá sho ayota e iŋkɔɔ sha wur ni enɛŋ o Ushe akom a aneke arɛarɛ shina bema.
Hɛre e iyɔɔ, abin a aneke arɛarɛ sha ɔɔk ni akele e imbɔɔ shé wushikɔɔ. Ubinhanɛ shú yaa iŋo ni akele e iŋo shɔukpe e imbɔɔ sha cir akele e iŋo ni ekon she der.”
Unebi shu cɛi u sho hum ocoke o gõõni iHanatu, unɛɛkpe e iFanuel imai e Asher, a kɔi ni iji, a sher icɛi omɛk utɔhwɛi takɔ, ucake a cei,
a yɔk omɛk ikou itɔrɔk ni iŋkɔɔ a naa sha sher igɔi. Ushĩĩ ni enom ka sher ni aɛi o Ushe, a tuki igɔŋ o Ushe ni a kõ imei ni a shu Ushe.
Ocuhano, a ba ni imbɔɔ, a naa atuk Ushe uwɛɛ, a tara yea oye ni ece o uŋwɛ̃i ni cok abom e imbɔɔ sha naa anɛnɛ ajɛpi anãŋa akom o Urushelima.
Be iYusufu ni iMeryamu a maa a kpei ubin e ikpem e Iteŋgashe shi hɛɛ, a shok a jẽẽbɔɔ oteukpe e imbɔɔ uNazarat ni uGalili.
Uŋwɛ̃i a sheŋ ni acer a tɔk ni epeshik. Inãã o Ushe i sho hum ni iye.
IYesu a dɛ̃ɛ̃i ni aɛi o Ushe
Omɛk ni omɛk intɛɛ e iYesu ni inyaai ka jẽẽ Ogben agati amɛ̃ ni Urushelima.
IYesu a yɔk omɛɛk ukou ni iŋgwee ohwɛi, a jẽẽ ogben ni be intɛɛi uyir e imbɔɔ shi ka jẽẽ.
Ogbenŋe o maa, a dur udẽi a naa a jẽẽbɔɔ ni aɛi, iYesu a dɛ̃ɛ̃i ni Urushelima, intɛɛi ni inyaai hã a hwɛŋibɔɔ,
a hɛɛ ɛti shãhã iYesu ta jẽẽi ni abom, a nɛnɛ ajẽẽa cok o unom. A shai aberi iye ni oshɔ̃ anãã e imbɔɔ ni andɔk e imbɔɔ,
hã jɛ̃bɔɔ, a gui a jẽẽbɔɔ aberi ni Urushelima.
Unom entarke, a jɛ̃ɛ̃i sha sher ni aɛi o Ushe ni akɔi, a naa agõõi imbɔɔ ni a naa arushi imbɔɔ orusha.
Cok abom e imbɔɔ sha gõõ iye, odeu o kõbɔɔ, a naa ahaai uyir ehwɛŋɛ e iye sha sho ni iŋkɔɔ ni uyir e iye sha naa ajirke imbɔɔ irɛm.
Odeu o kõ be intɛɛi ni inyaai sha jɛ̃ iye hum, inyaai a hɛɛ ni iye ɛti, “Oŋwɛ̃, uŋwɛ̃ u tuk iŋo u kpewa inte ishɔuhɔ nɛ? Ime ni intɛɛ e iŋo ke naa a nɛnɛ aberi iŋo ni asheni a akele.”
Iye ɛti, “Uŋwɛ̃ u tuk ma naa aberi ime? Ma hã hwɛŋi nyim ɛti, a she ní ime in sho ni aɛi e Intɛɛ e ime?”
Imbɔɔ hã dutibɔɔ oshui oye ocom e iye sha yea.
Iye a shok a dosha imbɔɔ, a gui a jẽẽbɔɔ uNazarat utɔk, a nɛnɛ agõõi anyi e intɛɛi ni inyaai. Inyaai a kõ abinhanɛ kocak ni akele e iye.
IYesu a sheŋ ni epeshik, ni ider, ni atani e iwor ni Ushe, ni aneke.

IYohanna a tɔk ubin e Ishaya sha hɛɛ
(iMatta 3:1-12; iMarkus 1:1-8; iYohanna 1:19-28)
-2 Ni oshɔ̃ omɛɛk o ukou ni iŋgwee entɔ̃ e iɛɛre e iKaisar Tibariya, oye o Ushe o ba ni iYohanna, uŋwɛ̃ne e iZakariya ni ahou. (Ocuha iBontus Bilatus a sho igwamna o uYahudiya, iHiridus a kõ iɛɛre o uGalili, iFilibus uŋwɛ̃bɔɔ a kõ iɛɛre e Ituriya ni iTarakunitas, iLisaniyas a kõ iɛɛre a Abilenes, iHanana ni iKayafa a sho afirist sha gɔŋ.)
Iye a jẽẽ ni oneŋ e iŋgwee sho yo ni ohek o udu o uYodan kocak, a naa adomi odomaa o ubaptisma ni a amɛɛk o obur ni idẽẽ shi biwi hɛre a ayishi o uhau,
uyir e incee sho leta ni Ugur o Unebi Ishaya ɛti,
“Urɛm unyom u naa yeshii ni ahou ɛti,
ma gbesha udẽ e Iteŋgashe,
ma hĩĩke iwile e iye.
A shé tɔkihe ahwei,
shé shikpihe igõ ni akpɔkpɔ,
shé hĩĩke udẽ shu kɔtɔ,
shé gbeshihe udẽ shu biwi.
Aner e igwar kocak shá jɛ̃ anãŋa o Ushe.”+ :6 Isha 40:3-5A hɛɛ ni abom e imbɔɔ sha ba ní iye a kpehe imbɔɔ ubaptisma ɛti, “Inyime okpi e íshuu shi biwi! Inyãã a jirŋihẽ ato nyim ɛti ma tẽ nyim uham shú ba?
Shɔukpe o uti ku tũ akpɔ, ma kpea icerke e iyɔɔ shí yota ɛti ma ta mɛɛk nyim obur ni idẽẽ shi biwi e inyime. Ma nɛ̃he a haai ɛti, ‘Ibrahim a sho intɛɛ e inte.’ Ime naa hɛɛwa inyime, Ushe u sho ni atɛɛk e iye shá mɛɛk itɛihanɛ ní i sho aŋwɛ̃ne e Ibrahim.
Imau ti nɔyɔɔ ni ashĩ e eti. Uti e iye shu hã u tũ ye akpɔ sha she, shé gbɛr e tukihe ni ela.”
Anerha ɛti, “Inte shé kpea uŋwɛ̃ kom?”
Ɛti, “Ume e iye sha sho ni onyim ohwɛi, a gashaa ni ume e iye sha shei ni iŋkɔɔ. Ume e iye sha sho ni ubin a alea a kpea ishɔuhɔ.”
Aner a aishi otoŋ e igbam a ba ní iye a kpehe imbɔɔ ubaptisma, a rusha ∅ ɛti, “Okɔi, inte shé kpea uŋwɛ̃ɛ̃?”
Ɛti, “Ma nɛ̃he a aishi a tɔŋ nyim ubin e imbɔɔ sha hɛɛ ɛti ma ai.”
Aŋgbaŋari a tara arushii ɛti, “Inte ke shé kpea uŋwɛ̃?” ∅ Ɛti, “Ma nɛ̃he a aishi icibi ni aneke ni igbam, ni ma nɛ̃he agbɛti anyi ma tuke imbɔɔ hɛre e imbɔɔ sha nyãbɔɔ inyime icibi. Ma tuk uwɛɛ ni ubin e imbɔɔ sha naa ahaishiwa inyime.”
Aneke a naa atuki akele abai e iKristi,+ :15 iKristi ni iAlmasihu a sho ubin unyiŋ, oshui ni Ishɛ incomno shu gããrkea haa ni akele e imbɔɔ ɛti shãhã iYohanna a sho iKristiha.
IYohanna a hɛɛ ni imbɔɔ kocak ɛti, “Ime naa kpewa inyim ubaptisma ni amɛ̃, unyom a ba hum, ume e iye sha tɔŋke ime igɔŋ. Hã in mak ime a gaake ari a akɔi a adak e iye. Iye shá akpewa inyim ubaptisma ni Imara e Itan ni ela.
Iye a kpam ni itak e iye shá shata aguile e iye. Iye shé yahe odorke, ni a tuke aguile ni uduru, shé kpohe ajeŋgule ni ela e incee hã ke ceice.”
Iye ga domihẽ imbɔɔ odomaa o oye sho bana sho wur ni Ushe ni ishɛ̃m inyom irɛirɛ ni iyɔɔ.
A kɔ̃shã uɛre iHiridus hɛre e iye sha hea iHirudiya, ucɛ̃ o uŋwɛ̃bɔɔ iFilibus, ni hɛre e iye sha tara kpea abin akom sha biwi.
Hɛ iyɔɔ iHiridus a taka akpei ubin shu biwi, a gbaŋke iYohanna ni onyõ o ushĩĩ.
A kpehe iYesu ubaptisma
(iMatta 3:13-17; iMarkus 1:9-11)
IYohanna sha kpehe aneke ubaptisma, a tara a kpehe iYesu. IYesu a naa ashui Ushe, ahãrã a cirkaa.
Imara e Itan i cikpa ni iye shɔukpe e iŋgbɛnɛu. A gõõ urɛm shu wur ni ahãrã ∅ ɛti, “Iŋo u sho uŋwɛ̃ e ime, ume e ime shi in bema, in gõõ ibanŋe e iŋo ni iji.”
IYesu a sho omɛɛk shɔukpe ikou itar ni a shai icer o odomaa. A nɛnɛ shãhã iye a sho uŋwɛ̃ne e Yusufu, iYusufu uŋwɛ̃ne e Heli,
iHeli uŋwɛ̃ne e Matat, iMatat uŋwɛ̃ne e Lawi, iLawi uŋwɛ̃ne e Malki, iMalki uŋwɛ̃ne e Yanna, iYanna uŋwɛ̃ne e Yusufu,
iYusufu uŋwɛ̃ne e Mattetiya, iMattetiya uŋwɛ̃ne e Amos, iAmos uŋwɛ̃ne e iNahum, iNahum uŋwɛ̃ne a Azaliya, Azaliya uŋwɛ̃ne e iNajaya,
iNajaya uŋwɛ̃ne e Maata, iMaata uŋwɛ̃ne e Mattetiya, iMattetiya uŋwɛ̃ne e Shimeya, iShimeya uŋwɛ̃ne e Yosek, iYosek uŋwɛ̃ne e iYoda,
iYoda uŋwɛ̃ne e iYowanan, iYowanan uŋwɛ̃ne e iResa, iResa uŋwɛ̃ne e iZerubbabel, iZerubbabel uŋwɛ̃ne e iSheyaltiyel, iSheyaltiyel uŋwɛ̃ne e Niri,
iNiri uŋwɛ̃ne e Malki, iMalki uŋwɛ̃ne e Addi, iAddi uŋwɛ̃ne e Kosama, iKosama uŋwɛ̃ne e Elmadama, Elmadama uŋwɛ̃ne e Er,
Er uŋwɛ̃ne e Joshuwa, iJoshuwa uŋwɛ̃ne e Eliyaza, Eliyaza uŋwɛ̃ne e Yorim, iYorim uŋwɛ̃ne e Mattat, iMattat uŋwɛ̃ne e Lawi,
iLawi uŋwɛ̃ne e Saminu, iSaminu uŋwɛ̃ne e iYahuda, iYahuda uŋwɛ̃ne e Yusufu, iYusufu uŋwɛ̃ne e Yonam, iYonam uŋwɛ̃ne e Eliyakim,
Eliyakim uŋwɛ̃ne e Maleya, iMaleya uŋwɛ̃ne e Menna, iMenna uŋwɛ̃ne e Mattata, iMattata uŋwɛ̃ne e Natan, iNatan uŋwɛ̃ne e Dauda,
iDauda uŋwɛ̃ne e iYesse, iYesse uŋwɛ̃ne o Obed, Obed uŋwɛ̃ne e Bowaz, iBowaz uŋwɛ̃ne e Salmon, iSalmon uŋwɛ̃ne e Nashon,
iNashon uŋwɛ̃ne a Amminadab, iAmminadab uŋwɛ̃ne a Aram, iAram uŋwɛ̃ne e Hezron, iHezron uŋwɛ̃ne e Ferez, iFerez uŋwɛ̃ne e iYahuda,
iYahuda uŋwɛ̃ne e iYakubu, iYakubu uŋwɛ̃ne e Ishaku, Ishaku uŋwɛ̃ne e Ibrahim, Ibrahim uŋwɛ̃ne e Tera, iTera uŋwɛ̃ne e iNahor,
iNahor uŋwɛ̃ne e Serug, iSerug uŋwɛ̃ne e Reyu, iReyu uŋwɛ̃ne e Feleg, iFeleg uŋwɛ̃ne e Eber, Eber uŋwɛ̃ne e Shela,
iShela uŋwɛ̃ne e Kenan, iKenan uŋwɛ̃ne a Arfakshad, iArfakshad uŋwɛ̃ne e shɛ̃m, ishɛ̃m uŋwɛ̃ne e iNuhu, iNuhu uŋwɛ̃ne e Lamek,
iLamek uŋwɛ̃ne e Metusela, iMetusela uŋwɛ̃ne e Enok, Enok uŋwɛ̃ne e iYared, iYared uŋwɛ̃ne e Mahalalel, iMahalalel uŋwɛ̃ne e Kenan,
iKenan uŋwɛ̃ne e Enosh, Enosh uŋwɛ̃ne e Set, iSet uŋwɛ̃ne a Ademu, Ademu uŋwɛ̃ne o Ushe.

Ikirigõ a mak iYesu
(iMatta 4:1-11; iMarkus 1:12-13)
IYesu sha tɔk ni Imara e Itan, a wur ni udu o uYodan, Imarai i kõ iye i jẽẽyɔɔ ni ahou,
Iŋkirigõ a nɛnɛ amaki iye inom ikou ina. Iye hã a lei ubin ni inomhano. Inomŋwẽ shi tɔk, imei i lai.
Iŋkirigõ ɛti, “Iŋo bik u sho Uŋwɛ̃ne o Ushe, u hɛɛ otɛihanɛ ní o mɛɛkce uburodi.”
IYesu ɛti, “A leta ɛti, ‘Hã a sho ni ubin a alea takɔ uneke shá kɔtɔ.+ :4 M. Sh 8:3”
Iye a gui a kõi a hõi ni ukpɔkpɔ ni a yotihe iɛɛre o odɛ̃ kocak ni wee ocu,
ni a hɛɛ ɛti, “Shi in jawa iŋo atɛɛk ni igɔŋ ni ece e imbɔɔ nɛ kocak, hɛ ta a jaabɔɔ ime imbɔɔ kocak, shí in jẽhẽ uneke e ime shi in bema a jẽhẽ.
Imbɔɔ nɛ kocak shá sho e iŋo, bik u rukpa ni u tuk ime igɔŋ.”
IYesu ɛti, “A leta ɛti,
“U tuk igɔŋ Iteŋgashe Ushe e iŋo,
iye takɔ shú kpehe icer!”
Iye a nɛnɛ a jẽẽi Urushelima ni enɛŋ e incee she sho shuhã ni aɛi o Ushe ∅ ɛti, “Iŋo bik u sho uŋwɛ̃ne o Ushe, u shok oshã u jii ni obẽ. Temple pinnacle|lb00249c.tif|col|4:9||Enɛŋ e ince she sho shuhã|4:12.Hɛ a leta ɛti,
“ ‘Iye shá hɛɛ ni ameleka e iye
ní a wɛjen ni a jɛu iŋo.
Imbɔɔ shá kpakpa iŋo,
tan u perke odako ni otɛi.’+ :11 Zab 91:11-12”
IYesu ɛti, “A tara leta ɛti, ‘U nɛ̃he a maki Iteŋgashe Ushe e iŋo.’ ”+ :12 M. Sha 6:16Iŋkirigõi sha maa amaki e iYesu kocak, a nɛ̃he iYesu, ní a dok ocu sho cek.
IYesu a shai imaa
(iMatta 13:53-58; iMarkus 1:14-15; 1:21-39; 6:1-6)
IYesu a gui a jẽẽi uGalili, atɛɛk e Imara e Itan a sho hum ni iye. Oyire e iye o jẽẽ gwee onɛŋ kocak ni ohek o obẽha.
A maahe imbɔɔ ni iŋgaga a ashui o Ushe e imbɔɔ, ko inyãã a tara kosha iye.
Ocuha iYesu a ba uNazarat, ni oteu e imbɔɔ sha hɔr iye. A nyi ni iŋgaga a ashui o Ushe e imbɔɔ ni unom a anyi a azhe a aYahudawa, uyir e iye shi ka kpea. A shok a dɛ̃ɛ̃ ní iye a hara ugur o Ushe.
A jẽhẽ iye ugur o unebi Ishaya. Iye a gaak ugurke, a dok enɛŋ e imbɔɔ sha leta ɛti,
“Imara e Iteŋgashe i sho hum ni ime,
hɛ iye ta tukihe ime
ní in kõhẽ ahã oye sho bana.
A tuk ime in doma ɛti,
shé gaake abom e iŋkirigõ shi ta gweshihi,
ahok shá doka arishi a anɛŋ.
Abom e iye sha jeka ni obẽ, shé naŋibɔɔ.
Ni in tara in domihẽ ko inyãã ɛti,
ocu o yɔkce ocom e ko inyãã shá doka eaisha ni enɛŋe e Iteŋgashe.”+ :19 Ish. 61:1-2 A heta ugurke a jẽhẽ ni uner e icer e iŋgaga a ashu o Ushe ni esheta. Aneke e imbɔɔ sha sho ni iŋgagai a sher ni a shɛɛi.
Iye a shai a hɛɛi ni imbɔɔ ɛti, “Iletaa hanɛ ni ugur o Ushe i tɔkyɔɔ ni ashu e inyime enye.”
Kocak e imbɔɔ a kõshĩ, iworbɔɔ i dɔŋyɔɔ uyir oye sho she e incee sho wur ni anyi e iye. Imbɔɔ a hɛɛ ɛti, “Iyenɛ hã a sho uŋwɛ̃ne e iYusufu?”
Iye ɛti, “Ime in hwɛŋke ma shé hɛɛwa ime ogben oye hanɛ ɛti, ‘Oner o ugɔu, u dɔŋke ece e iŋo. Ubinŋe e inte she gõõ ɛti iŋo u kpea ni uKafarnahum, u kpea ni ihẽ, ni e iŋo oteukpe!’ ”
A hɛɛ ɛti, “Ni in hɛɛwa inyim iji, unebi ka shei ni igɔŋ ni oteukpe e iye.
Ijii, ni ugai be e Iliya, acɛmku a sho ni Isreila arɛarɛ, ni ocui e imbɔɔ sha nyãbɔɔ inai ajii omɛk otar ni ahɛnto utɔ̃nyiŋ, imei i sho ni obẽi kocak.
Ni shɔuhɔ, hã a tukibɔɔ Iliya a jẽẽ ni enɛŋ she cek she ni ugɔi o ucɛihano ni uZarefat ni ohek obẽ o uSidon.
Ni ugai o unebi Ileisha, alaeŋgbum a sho hum arɛarɛ ni obẽ e Isreila, a shei ni ume e imbɔɔ sha dɔŋke she ki iNaaman, uner o obẽ o uSuriya.”
Imbɔɔ sha gõõ ishɔuhɔ, a gõõ uham ni iji kocak e imbɔɔ,
a shok a jirŋa iYesu a wurbɔɔ ni oteukpe, a kõ a jẽẽbɔɔ ke ecei o ukpɔkpɔ e imbɔɔ sha jin oteukpe, ní a jẽẽ a dɛr iYesu a tuke ní a ji ni obẽ.
IYesu a ɔ̃shɔ̃ ni imbɔɔ a jẽẽi ubinŋe e iye.
A jẽẽi uKafarnahum, oteu ocom ni uGalili, ni Unom a anyi a azhe a aYahudawa. A naa maahe imbɔɔ ni oshɔ̃ e iŋgaga a ashui o Ushe e imbɔɔ.
Iworbɔɔ i dɔŋyɔɔ ni imaa e iye, hɛre e iyɔɔ shi cer.
Ni oshɔ̃ e iŋgagai, uner nyom a sho hum a sho ni akirigõ, a haa anyii kogin ni a ai urɛɛ ɛti,
“Akehuu! Amɛ̃ e iŋo asho hum ni inte aYesu, uner o uNazarat? Iŋo u ba ní iŋo u hɛhe inte? Ime in hwɛŋke, iŋo u sho Uner e Itan ume o Ushe.”
IYesu a kɔ̃shã iŋkirigõi ɛti, “U sher kocɛ̃i, u wurko ni iye!” Imara shi biwii i hor iye i tar ni obẽ ni ashu e imbɔɔ kocak, ni i wuryɔɔ, hã i tukihe iye ikuk.
Kocak e imbɔɔ a haa anyibɔɔ ni a hɛɛ ni andɔkbɔɔ ɛti, “Ma jɛ̃ ihɛ shi ha. Ni oshɔ̃ atɛɛk ni igbam iye a jẽhẽ anyi ímara shi biwi i naa wushiyɔɔ ni aneke.”
Idẽhanɛ i tuk oyir e iYesu o jẽẽ gwee onɛŋ orɛorɛ ni iŋgwee.
IYesu a wur ni iŋgaga a ashui o Ushe a nyii ni aɛi e iSiman. Ugɔmɔ u per inɔmŋwẽ e iSiman shu cɛi, imbɔɔ a shu iYesu ní a dɔŋke iye.
A dɛ̃ɛ̃ ni ece e iŋkuma o ucɛiha sha nɔ, ugɔmɔi u nɛ̃he iye. Nimocuha iye a shok a kpehe imbɔɔ ubin a alea.
Uyɛ shu kpea, aner abom a kõ aner e iyaa, a ba ni iye, a tora abɔke ni ocebɔɔ ni a dɔŋke imbɔɔ.
Akirigõ a wusha ni aneke, a aisha arɛɛ ɛti, “Iŋo u sho Uŋwɛ̃ne o Ushe!” Iye a nyahẽ imbɔɔ oye, hɛ a hwɛŋbɔɔ ɛti a sho iKristiha.+ :41 iKristi ni iAlmasihu a sho ubin unyiŋ, oshui ni Ishɛ incomno shu gããrkeOca sho shar, iye a jẽẽi ni enɛŋ ecom kidoki. Aneke a bera a ba ni iye. A dɛ̃ɛ̃ ní imbɔɔ a nyahẽ iye ajẽẽi enɛŋ she cek.
Iye ɛti, “She ime in doma odomaa oye sho bana e Iɛɛre o Ushe ni iteu inyom, hɛ a tuk ime in ba hɛre e iyɔɔ.”
A naa domi odomaa ni íŋgaga a shui o Ushe e imbɔɔ e iyɔɔ shi sho ni uYahudiya.

Aŋwɛ̃nɛ e imaa e ihĩĩdẽi
(iMatta 4:18-22; iMarkus 1:16-20)
Unom unyom hum, iYesu a dɛ̃ɛ̃ ni ihãŋ amɛ̃ sha hin o uJanisarat+ :1 Ocok sho cek a amɛ̃ sha hin o uGalili aneke a hika ni iye ní imbɔɔ a gõõ oye o Ushe.
Iye a jɛ̃ ekpou a agati a amɛ̃ ahwɛi ni ihãŋ a amɛ̃i. Aner o odɔ̃mŋwẽ a wur a naa awaki ashak o odɔ̃mŋwẽ e imbɔɔ.
Iye a shok a nyi ni ukpou e iSiman, ni a shui, ni a baŋa a jirŋa a nyi ni oshɔ̃ a amɛ̃i kepiu. Ni hum, a sher a naa amaahe aneke.
A sha yea oye a maa, a hɛɛ ni iSiman ɛti, “U jirŋa ukpoukpe u jẽẽ ni enɛŋ she wotii, ma tuk ashak e inyime ní ma dur íca.”
ISiman a hɛɛ ni iye ɛti, “Antɛɛ a aɛi, ke nɛnɛ atɛti cok o ushĩĩhanɛ, hã e dutiyir ubin, hɛre e iŋo shu hɛɛ, shi in kpea ime.”
A tuk ashake ni amɛ̃i, ashake a kaa íca irɛirɛ ni iyɔɔ, a shai epupikɔɔ.
Imbɔɔ a yesha andɔk e imbɔɔ sha sho ni ukpou unyom ní a ba a yik imbɔɔ. Imbɔɔ a ba a tusha ícai a tũã ni ekpoukpe, iŋkɔɔ a bera a tɔkpikɔɔ hɛre e imor e ícai.
ISiman Bitrus sha jɛ̃ ubin e iye shu kpea, a jii a rukpa ni adak e iYesu a hɛɛ ɛti, “Atɛŋgashe, u shokko ni ime, ime in sho uner o uhau!”
Be iBitrus a haa anyibɔɔ, a jɛ̃ uyir e íca e imbɔɔ sha dusha,
ishɔuhɔ be iYakubu ni iYohanna, aŋwɛ̃nɛ e iZabadi, andɔk e icer e iSiman a haa anyibɔɔ. IYesu a hɛɛ ni iSiman ɛti, “U nɛ̃he a gõõi iwei, sha shai incɛŋ, shú nɛnɛ adushi a aneke.”
Imbɔɔ a yisha ekpoukpe a ba ni ihãŋ o okaukpe, a nɛ̃he abinŋe e imbɔɔ kocak ni a dosha iYesu.
Atɛɛk e iYesu ni iyaa ni ayishi o uhau
(iMatta 8:1-4; 9:1-17; iMarkus 1:40-2:22)
Unom unyom hum, iYesu a sho ni oteu ocom, uner unyom sha sho ni iyaa e iŋgbum a ba doke, a jɛ̃ iYesu, a ji ni obẽ ni a shui ɛti, “Atɛŋgashe, bik u bema, shu dɛ̃ɛ̃ ni dɔŋke ime ni u wak ime.”
Iye a nawã obɔke a baŋii ni a hɛɛ ɛti, “In bema, u dɔŋŋo ni u tanŋo.” Nimocuha a dɔŋŋe.
IYesu a jirŋihẽ otoi ɛti, “U nɛ̃he a hɛɛhe uneke, u jẽẽ u yota ece e iŋo ni ifirist, ni u kpea ushɛ̃ e iŋo shu dɔŋŋo, shɔukpe e iletaa e iMusa shi hɛɛ, ní ko inyãã a hwɛŋ ɛti iŋo u dɔŋŋo.”
Ni ishɔuhɔ oyire e iye nee etaka eshɛɛk, aneke arɛarɛ a ba ní imbɔɔ a gõõ iye ni a dok edɔŋɔ e iyaa e imbɔɔ.
IYesu ka jẽẽ ni enɛŋ a aneke sha sheibɔɔ ní iye a shu Ushe.
Unom unyom, aFarisi abom ni akɔi e iletaa e iMusa a wur ni cok e iteu e iyɔɔ shi sho ni obẽ o uGalili ni obẽ o uYahudiya ni o Urushelima a ba ni enɛŋ e iye sha ni imaa a sher hum. Atɛɛk e edɔŋɔ e Iteŋgashe a sho hum ní iye a dɔŋke aner e iyaa.
Ni hum, aner abom a cẽ unyom ni okpahar e iworke shi ɔɔr iyɔɔ a ba ni imbɔɔ, a naa atɛti ní imbɔɔ a kõ iye a nyi ni aɛile ní a ŋwɛhẽ ni adak e iYesu.
A bera udẽi a daakbɔɔ ni hɛre e irɛ a aneke, imbɔɔ a hɔ̃ okak o onyõi a nyĩĩhẽ unerha ni okpaaharke ni okakke ni a shuuk a ba nɔ ni adak e iYesu ni ateu a aneke.
IYesu sha jɛ̃ ajẽhẽ iji e imbɔɔ, a hɛɛ ɛti, “Okai, a yishihe ahaukpe e iŋo.”
Akɔi e ileta e iMusa ni aFarisi a shai ahaai ni akele e imbɔɔ ɛti, “Iyenɛ a sho inyãã sha naa ashɛtihe oye o Ushe ishɔuhɔ nɛ? Inyãã shá dẽna yishihe uneke a ahaukpe e iye bik hã sho Ushe takɔ?”
IYesu a hwɛŋke ubin e imbɔɔ sha naa ahaai ni akele e imbɔɔ, a hɛɛ ni imbɔɔ ɛti, “Uŋwɛ̃ u tuk inyime naa haai ihɛhanɛ ni akele e inyime?
Shu shõŋe a sho shu yaai, bik a hɛɛ ɛti ‘A yishihe iŋo uhaukpe e iŋo,’ shãhã ɛti, ‘U shok u jẽa ajẽẽa’?
In bera ní ma a hwɛŋ ɛti Uŋwɛ̃ne o Uneke a sho ni atɛɛk ni odɛ̃ a ayishi o uhau.” A hɛɛ ni uner e iyaa a ɔɔr e iworha ɛti “In hɛɛwa iŋo, u shok u nɛnɛ okpaaharke e iŋo u jẽẽ ŋo ni aɛi.”
Nimocuha iye a shok ni ashu e imbɔɔ, a nɛnɛ okpaharke e iye a jẽẽĩ ni aɛi, a naa akõshĩ Ushe.
Adɔŋi e iwor sha kõbɔɔ, kocak e imbɔɔ, a kõshã Ushe. Iwei shi durbɔɔ, a hɛɛ ɛti, “Ke e jɛ̃ ubin a ahaa anyi enyehanɛ!”
IYesu a wur hum a jɛ̃ uner a aishi otoŋ e igbam a gõõni iLawi, sha sher ni iŋgaga a aishi o otoŋe. A hɛɛ ni iye ɛti, “U dosha ime.”
Iye a nɛ̃he abin kocak, ni a shok a doshii.
Atuk ogben sho gɔŋ ni aɛile e iye hɛre e iYesu. Aner a aishi otoŋ e igbam arɛarɛ ni imbɔɔ ni aner abom a tara tɔk ni aɛi e iLawi a naa aleshi ubin a alea.
AFarisi ni akɔi e iletaa e iMusa a gũni keeye ni aŋwɛ̃nɛ e imaa e iYesu ∅ ɛti, “Uŋwɛ̃ɛ̃ u tuk ma naa aleshi ni ma naa ahwashi utɔk ni aner a aishi otoŋ e igbam ni aner o uhau?”
IYesu a jirke imbɔɔ ɛti, “Abom e imbɔɔ sha shir, a sheibɔɔ ni aberi o uner o ugɔu, she abom e imbɔɔ sha yaabɔɔ.
Ime hã in ba hɛre a ayeshi aner e iji, in ba hɛre a aner o uhau ní a mɛɛk oburbɔɔ ni idẽẽ shi biwi e imbɔɔ.”
Imbɔɔ ɛti, “Aŋwɛ̃nɛ e imaa e iYohanna ka kõ imei ocu ni ocu ni ka tara shu Ushe, ishɔuhɔ aŋwɛ̃nɛ e imaa a aFarisi ka tara a kpea, e iŋo ka nɛnɛ alesha a abin ni a hwasha a abin.”
IYesu ɛti, “Ma sha dẽna a tuk andɔk o ucak o ucɛi shu haa akõi imei ni ucak o ucɛi shu haai ni a sho hum ni imbɔɔ?
Ocu o ba hum shi shá nɛnihe ucak o ucɛi shu haai. Ocuhano imbɔɔ shá kõ imeile.”
A hɛɛhe imbɔɔ ogben o oye ɛti, “Ashei ni ume e iye shá vãr uta shuha a cashihe ni uta shu gbe. Bik a kpea ishɔuhɔ, a shenihe uta shu hai, acashi o uta shu hai ni uta shu gbeshe shina a gbokpa.
Ashei ni ume e iye shi ga tuk ubam shu ha ni iceu shi ha. Bik a tuk, ubamŋwẽ shú coa, ashei ni uner ahwai.
Ka tuk ubam shu ha ni iceu shi gbe.
Ashei ni ume e iye shá bema ahwai ubam shu ha bik ta hwai shu gbe, hɛ shá hɛɛ ɛti, ‘Shu gbeshe uco u tɛɛk.’ ”

Ikpem o Unom a anyi a azhe
(iMatta 12:1-14; iMarkus 2:23-3:6)
Unom unyom hum, Unom a anyi a azhe a aYahudawa, iYesu naa tɔŋi ni aŋwɛ̃nɛ e imaa e iye ni oman e ikotai. Aŋwɛ̃nɛ e imaai a ɔkpɔ oce e ikotai a dilaa ni abɔkbɔɔ a naa atãi.
Abom ni oshɔ̃ aFarisi a hɛɛ ɛti, “Uŋwɛ̃ u tuk ma naa anarke ikpem o Ushe ni uyir o Unom a anyi a azhe?”
IYesu ɛti, “Ma nãhã hari nyim ubin e iDauda sha kpea ni iye sha gõõ imei ni andɔk a ajẽẽa e iye?
Uyir e iye sha nyi ni aɛi o Ushe a nɛnɛ uburodi e imbɔɔ shi ta jẽhibɔɔ Ushe a tã ni a tara jẽhẽ andɔk a ajẽẽa e iye, shi hã sho ko inyãã sha tã, she ka afirist takɔ?”
A hɛɛ ni imbɔɔ ɛti, “Uŋwɛ̃ne o Uneke a sho Iteŋgashe o Unom a anyi a azhe.”
Unom a anyi a azhe unyom, iYesu a nyi ni iŋgaga a ashui o Ushe a nii imaa. Uner unyom a sho hum ni oshɔ̃i ume obɔk o ulo e iye sho ɔɔrce.
Akɔi e iletaa e iMusa ni aFarisi a tuk ashubɔɔ ní a jɛ̃ shãhã iYesu shá dɔŋihe unerha Unom a anyi a azhe a aYahudawa ní imbɔɔ a dok iye ni ijii.
IYesu a hwɛŋke ubin e imbɔɔ sha naa ahaai ni akele e imbɔɔ. A hɛɛ ni ume obɔke sho ɔɔrce ɛti, “U shok u ba u dɛ̃ɛ̃ ni hɛ̃ɛ̃.” Unerha a shok a dɛ̃ɛ̃ ni hum.
IYesu ∅ ɛti, “Ni in rusha inyim orusha, a gba ke kpea ubin shu she shãhã shu biwi Unom a anyi a azhe? Ke e naŋa shãhã ke e hɛtɛ?”
Iye a ri imbɔɔ kocak ni a hɛɛ ni unerha ɛti, “U hĩĩk obɔko.” Unerha a hĩĩk, obɔke o gui o bace.
Imbɔɔ a gõõ uham ni iji ni a tũã ubin e imbɔɔ sha kpea ni iYesu.
Aŋwɛ̃nɛ e icer ukou ni imbɔɔ ahwɛi
(iMatta 10:1-4)
Ni inomhano, iYesu a wur a jẽẽi ni igõi ní iye ashu Ushe. Cok o ushĩĩ, a naa ashui Ushe.
Oca sho shar, a yesha aŋwɛ̃nɛ e imaa e iye a tũ ukou ni imbɔɔ ahwɛi ni oshɔ̃ e imbɔɔ, a yesha imbɔɔ ɛti aŋwɛ̃nɛ e icer.
ISiman, ume e iye sha tarke ocoke o gõõni iBitrus, Andarawus uŋwɛ̃bɔɔ e iBitrus, ni iYakubu, ni iYohanna, ni iFilibus, ni iBatalomi,
ni iMatiyu, ni iToma, ni iYakubu uŋwɛ̃ne e iHalfa, ni iSiman, ume e imbɔɔ ka hɛɛ ni iye ɛti iZaloti,
ni iYahuda uŋwɛ̃ne e iYakubu, ni iYahuda Iskariyoti, ume e iye sha goishe iYesu.
Imaa e iYesu ni inyi shi she
(iMatta 4:23-5:12)
Ocuha a cikpa ni imbɔɔ a ba dɛ̃ɛ̃ ni idɛk. Aŋwɛ̃nɛ e imaa e iye arɛarɛ ni imbɔɔ a ba kõwã utɔk ni uner shu hin shu wur ko nihẽ ni obẽ o uYahudiya ni Urushelima, ni ohek obẽ o uTaya ni uSidon shu sho ni ihãŋ a amɛ̃ sha hin.
A ba ní imbɔɔ a gõõ iye, ni a tara dok adɔŋɔ ni agɔmɔ e imbɔɔ, abom e imbɔɔ sha sho ni imara shi biwi a dɔŋbɔɔ.
Ko inyãã ni oshɔ̃ e imbɔɔ a bera ní iye a baŋii, hɛre atɛɛk sha wur ni iye a dɔŋke imbɔɔ kocak.
Iye a ri aŋwɛ̃nɛ e imaa e iye ni a hɛɛ ɛti,
Ma sho ni agwira a akele inyime ahã,
hɛ iɛɛre a ahãrã i sho e inyime!
Ma sho ni agwira a akele inyime sha naa alai e imei incɛŋhanɛ,
hɛ ma shá doka eshur.
Ma sho ni agwira a akele inyime sha naa aãŋacẽ incɛŋhanɛ,
hɛ ma shá nyirã onyirãã.
“Ma sho ni agwira a akele, ocu a aneke sha kpɛ̃bɔɔ inyime,
ni a nyabɔɔ inyime akpei o ogau, ni a kɛ inyime ishɔu,
ni a yesha inyime icok shi biwi hɛre o Uŋwɛ̃ne o Uneke.
“Ma e shutik ni unomhano, ma jer ajer hɛre agwira a akele, hɛ itosha e inyime i sho irɛirɛ ni iyɔɔ ni ahãrã. Ishɔuhɔ antɛtɛ e imbɔɔ a kpehe anebi ki ínu.
“Ihã i sho inyime, inyime aner o ubin o obɔk incɛŋhanɛ,
hɛ ma ta doki inyim e inyime adɔŋi a akelei,
Ihã i sho inyime, ma sha sho ni eshur incɛŋhanɛ,
hɛ ma shá gõõa imei.
Ihã i sho inyime, inyime sha naa anyiri onyirãã incɛŋhanɛ,
hɛ ma shá doka ahĩĩ e eni ni ma aãŋacẽ.
Ihã i sho inyime, inyime aner a doki ikosha a aneke,
hɛ ishɔuhɔ antɛtɛ e imbɔɔ a kpehe anebi a agbɛti anyi.
Ma bema aŋgamucak e inyime
(iMatta 5:38-48)
“Ime naa hɛɛwa inyime, ma sha naa agõõi ime, ma bema aŋgamucak e inyime, ni ma kpehe aner a akpei e inyime abin sha she.
Aner akɛi inyime ishɔk, ma jẽhẽ imbɔɔ anyi sha she. Aneke e imbɔɔ sha naa ajawa inyime ihã, ma shu Ushe hɛre e imbɔɔ.
Ume e iye sha perko obɔk ni otam onyiŋ, u mɛɛke ehwɛile. Ume e iye sha aishe anyim e iŋo akom o odɛ̃ ni igbam, u tara u jẽhẽ akom o oshɔ̃i.
Ume e iye sha shu ubin ni iŋo, u jẽhẽ. Ume e iye sha aishe abinŋe e iŋo ni igbam, u nɛke ahɛɛi ɛti, a jawa.
Uyir e inyime sha bera ni aneke a kpewanyim, ma kpehe imbɔɔ ishɔuhɔ.
“Bik ma bema abom e imbɔɔ sha bemanyim takɔ, ma shá dok itosha o uŋwɛ̃ɛ̃? Ko aner o uhau ka bema abom e imbɔɔ sha bema imbɔɔ.
Bik ma kpea abin sha she ni abom e imbɔɔ sha kpewanyim abin sha she takɔ, ma sha dok itosha o uŋwɛ̃ɛ̃? Aner o uhau ka kpea ishɔuhɔ.
Bik ma jẽhẽ ikɔu aneke e imbɔɔ shá dẽna a haishenyim, ma sha dok itosha o uŋwɛ̃ɛ̃? Ko aner o uhau ka jẽhẽ aner o uhau ikɔu ní imbɔɔ a haishe imbɔɔ unom e idã.
Ma bema aŋgamucak e inyime, ni ma kpehe imbɔɔ sho she. Ma jẽhẽ ikɔu, ma nɛ̃he ahaai oyire ehaisha. Itosha e inyime shí sho irɛirɛ, ma shá mɛɛk nyim aŋwɛ̃nɛ shu Gɔŋii Kocak, hɛ iye a sho uner a akpei sho she ni aneke e imbɔɔ hã ka tukibɔɔ uwɛɛ ni aner sha biwi.
Ma sho aner a agõõi atoi shɔukpe e Intɛɛ e inyime sha sho uner a gõõi atoi.
Ma nɛke a jẽhẽ ko inyãã ijii
(iMatta 7:1-12)
“Ma nɛ̃he a tɔnihẽ aneke itɔnɔ, shina ga tɔniwa inyime. Ma nɛ̃he ahaai ihɛ shi biwi ni ece o uneke, shina ga haa ni ece e inyime. Ma yishihe uhau aneke, shé yishihe e inyime.
Ma jẽhẽ aneke, she jawa inyime ni ubin a maki a abin utɔkutɔk ni iye, e dɛ̃wɛ̃, u shok u kumik, ni ujishaa, shá tukihe ni abɔk e inyime. Ubin a maki a abin e iŋo shu mak aneke, shá mak e iŋo ni iye.”
A taka hɛɛhe imbɔɔ ogben o oye ɛti, “Uhok shá dẽna adai uhok? Shina nyibɔɔ ni ohwei ihwɛ̃nɛ e imbɔɔ?
Uŋwɛ̃ne e imaa hã ke etɔŋi ukɔile e iye. Ko inyãã bik a dok imaa ni iji, shé hwɛŋi shɔukpe o ukɔile e iye.
“Uŋwɛ̃ u tuk iŋo naa rishi wee o ubin e iye shu sho ni oshu o uŋwɛ̃bɔɔ e iŋo, ni hã u haaŋo utuu e iye shu sho ni eŋo oshui?
Ninɛ iŋo shu hɛɛ ni uŋwɛ̃nyim ɛti, ‘Oŋwɛ̃yir, u nɛ̃he ní in tũhẽ wee o ubin e iye shu sho ni oshu e iŋo,’ ni u hã u dɛ̃ɛ̃ ni u jɛ̃ɛ̃ŋo utuu ni e iŋo oshui? Iŋo uner a akpɛi a aneke! U shai atũhẽ utuu e iye shu sho ni oshu e iŋo kita nishi u ri uyir e iŋo shu tũã wee o ubin e iye shu sho ni oshu o uŋwɛ̃ nyim.”
Ka hwɛŋ uti ni akpɔ e iye
(iMatta 7:16-20; 12:33-35)
“Uti shu she hã ku tũ ye akpɔ sha biwi, shãhã uti shu biwi u tũ akpɔ sha she.
Ka hwɛŋ uti ni uyir akpɔ e iye ku tũ. Hã ka kpeishibɔɔ umaŋgolo ni uti e idɔk, shãhã a kpei imimi ni ihaak.
Uner a ajɛn sha she, ni oshɔ̃ abin sha she a akele e iye ka kpea abin sha she. Uner shu biwi ni oshɔ̃ abin sha biwi a akele e iye ka kpea abin sha biwi. Ubin o uneke ka yea, ku wur ni akele e iye.
Uner e peshik ni uzhɛ̃
(iMatta 7:24-27)
“Uŋwɛ̃ u tuk ma naa ayeshi ime ɛti, ‘Iteŋgashe, Iteŋgashe,’ Ni ma hã kpe nyim ubinŋe e ime shi ki in hɛɛwa inyim?
Ume e iye sha ba ni ime, ni naa gõõi oye e ime, ni naa kpei ubinŋe e ime shi in hɛɛ ɛti a kpea, shí in yotuwa inyime uyir e iye sha sho.
A sho shɔukpe o uneke e iye sha naa aberi ajini a aɛi, a shim ohwei oworowor ni a duŋ oshĩi ni iha. Amɛ̃ a wur a ba dɛr aɛile, aɛile hã jiikɔɔ, hɛ oshĩi sho dɛ̃ɛ̃ ni iha.
Ume e iye sha gõõ oye e ime, ni hã akpei ubin e ime shi in hɛɛ, a sho shɔukpe o uneke e iye sha jin aɛi ni obẽ, hã a shimi ohwei aduŋ oshĩi. Amɛ̃ a wur a dɛr aɛile, a jiikɔɔ, ijii a aɛile i sho ni iwei.”

Iŋgbaŋari shu gɔŋ o uRoma a jẽhe iji ni iYesu
(iMatta 8:5-13)
IYesu sha maa ahɛɛhe aneke abinhanɛ kocak, a shok a nyii uKafarnahum.
Ugãã unyom a yaai a bɔr ecei, a sho ugãã e ihĩĩdẽ a aŋgbaŋari ume e iye sha gõõ iban e iye.
Ihĩĩdẽha a gõõ oyire e iYesu, a tuk icer abom ni oshɔ̃ sha kõ a aYahudawa ni iye, ní a ba dɔŋke ugãã e iye.
Imbɔɔ a yɔk ni iYesu, a shui ni iji ɛti, “A mak ní iŋo u yike iye,
iye a sho uner a abemi aneke e inte, a sho iye a tara jinke inte iŋgaga a ashui o Ushe.”
IYesu a shok a jẽẽi utɔk ni imbɔɔ.
Iye sha yo udẽ ni aɛile, ihĩĩdẽha a tuk andɔk e iye ní a jẽẽ a hɛɛhe ɛti, “Antɛɛ, u nɛ̃he ahwai ihã. Hã in mak ime ní u ba ni aɛile e ime.
Iyɔɔ i tuk ime in jɛ̃ hã in mak ime abai ni iŋo ni azha e ime, u yea oye takɔ, ugãã e ime shé dɔŋi.
Hɛ ime ni azha e ime in sho ni obɔk o unyom, in tara in sho ni aŋgbaŋari e ime shi in kõ imbɔɔ, ki in hɛɛ ni umi ɛti, a jẽẽ, iye ga jẽẽ, in hɛɛ ni unyom ɛti, a ba, iye ga ba. In hɛɛ ni ugãã e ime ɛti, a kpea ogau ocee, iye ga kpea.”
IYesu a gõõ ingweenɛ, iworke i dɔŋyɔɔ. A mɛɛk a hɛɛ ni aneke e imbɔɔ sha naa adoshi iye ɛti, “Ime naa hɛɛwa inyime, ko ga sho ni oshɔ̃ e Isreila hã in dok ime uneke e iye sha sho ni ajẽhẽ iji shɔukpe e iye nɛ!”
Abom e ihĩĩdẽ hã sha tuk icerke, a gui a jẽẽ ni aɛile, a jẽẽ a dok ugããi kohwɛp.
Uŋwɛ̃ne o ugɔi o ucɛi a shoke
Inomŋwẽ hã i detiyɔɔ, iYesu a shok a jẽẽi ni oteu ocom o gõõni uNayin, aŋwɛ̃nɛ e imaa e iye ni uner shu hin a jẽẽbɔɔ utɔk ni iye.
Iye sha yo udẽ ni adɛ a anyi ni oteukpe, abom bɛ naa cẽi ukɔ̃ɔ̃m o uŋwɛ̃ne o ucɛi unyom sha ta iye ni inyaai, intɛɛ o uŋwɛ̃ha ta tara cei. Uner shu hin ni oteukpe u ba u tɔk ni ucɛiha.
Iteŋgashe a jɛ̃i, a gõõ atoishe e iye, ni a hɛɛ ni iye ɛti, “U nɛke aãŋacẽ.”
Ocuha a shɔukpɔ a jẽẽ, jẽẽ a baŋa akwati o ukõmŋwẽ, aneke imbɔɔ sha cẽ ukõmŋwẽ a dɛ̃ɛ̃bɔɔ. IYesu a hɛɛ ɛti, “Oŋwɛ̃ e ishe, in hɛɛwa iŋo, u shoka!”
Uŋwɛ̃ha sha cei, a shok e sheta, ni a shai oye. IYesu a nawĩhẽ ni inyaai.
Iwei i durbɔɔ kocak, imbɔɔ a jẽhẽ igɔŋ Ushe, a naa ahɛɛi ɛti, “Iji, unebi shu gɔŋ u ba ni inte.” Ni a tara a hɛɛ ɛti, “Ushe tu ba ye ayiki aneke e iye.”
Oyire e iYesu o yari gwee ko nihẽ ni obẽ o uYahudiya ni iteu e iyɔɔ shi kɛrŋihẽ.
IYesu ni iYohanna Uner o Ubaptisma
(iMatta 11:2-19)
Aŋwɛ̃nɛ e imaa e iYohanna a hɛɛhe oyire abinhanɛ. Iye a yesha ahwɛi ni oshɔ̃ e imbɔɔ,
a tuk imbɔɔ icer ni Iteŋgashe, ni a rushii ɛti, “Iŋo u sho uner ume e inte shi naa jɛpi, shãhã ke tuk ashuyir ni unyom?”
Anerha sha yɔk ni iYesu, a hɛɛ ɛti, “IYohanna uner o ubaptisma a tuk inte icer ni iŋo, ɛti ke rusha iŋo ɛti, ‘Iŋo u sho uner ume e inte shi naa jɛpi, shãhã ke tuk ashu yir ni unyom?’ ”
Ni ocuhano, iYesu a dɔŋke aneke arɛarɛ ni imbɔɔ, ni iyaa e imbɔɔ, ni agɔmɔ e imbɔɔ, ni imara shi biwi. Ahok arɛarɛ ni imbɔɔ a dok arishi a anɛŋ.
Iye a jirke imbɔɔ urɛm ɛti, “Ma jẽẽ, jẽẽ a hɛɛhe iYohanna abinŋe e inyime sha jɛ̃. Ahok a naa adoki erisha, aŋgbetik adak a nee jẽa, a naa adɔŋihe alaeŋgbum, agbau a naa agõõi oye, akuu a nee shokibɔɔ, a naa adomihẽ ahã oye sho bana.
Ushe shú jẽhẽ agwiri a akele ni ume e iye sha jẽhẽ iji e iŋkɔɔ sha shei kɔɔ ni uneu a akele ni ime.”
Imbɔɔ sha gui a jẽẽbɔɔ, iYesu a shai ayei oyire e iYohanna ni aneke arɛarɛ ɛti, “Ni ocu e inyime sha jẽẽ ni iYohanna ni ahou, inyime naa haai ɛti ma shá jẽẽ a jɛ̃ uŋwɛ̃ɛ̃? Odehe ume o ugbak ku nyishã?
Tɔ, ma jẽẽ a jɛ̃ uŋwɛ̃ɛ̃? Ume e iye sha tuk abin sha she? Jɛ̃! Aner a atuki a abin sha she ni aner a asheti e iban ka sho ni iŋgaga o uɛre.
Ma jɛ̃ uŋwɛ̃ɛ̃? Unebi? E, ime naa hɛɛwa inyime, a tɔŋke unebi.
Iye a sho ume e imbɔɔ sha leta ɛti,
“ ‘Imii, in tuk uner e icerke e ime ní a hĩĩdẽi ni iŋo.
Ume e iye shá gbeshuwa iŋo udẽ.’- :27 IMaleci 3:1. Ime naa hɛɛwa inyime, ni oshɔ̃ e imai a acɛi, a shei ni ume e iye sha gɔŋke iYohanna. +Ni ishɔuhɔ, shu cikii ni Iɛɛre o Ushe a gɔŋke iye.”
(Aneke kocak, ni aner a aishi o otoŋ e igbam sha gõõ ishɔuhɔ, imbɔɔ a hwɛŋ ni iji ɛti udẽ o Ushe iye u sho ume e iji, iYohanna a kpehe imbɔɔ ubaptisma.
AFarisi ni akɔi e iletaa e iMusa a kpɛ̃bɔɔ a doshi ubin o Ushe shu bema ní imbɔɔ a dosha, ni a tara a kpɛ̃bɔɔ ubaptisma e iYohanna.)
“Tɔ, ni uŋwɛ̃ɛ̃ shí in gbokpa aner o ugaihanɛ? A sho ninɛbɔɔ?
A sho shɔukpe aŋwɛ̃ sha cika e imbɔɔ sha sher ni ejɛ, a naa ayeshi andɔkbɔɔ ɛti, ‘Ke barke inyim upĩa ma kpɛ̃ nyim ajeti. Ke kõ icima, ma kpɛ̃ nyim aãŋi.’
Imii, iYohanna uner o ubaptisma a ba, hã ka lei ubin a alea, hã ga hwai ubin shu hĩa, inyime a hɛɛ ɛti, ‘A sho ni iŋkirigõ!’
Uŋwɛ̃ne o Uneke a ba, a ba ale ni ahwa, inyime a hɛɛ ɛti, ‘Unerhanɛ a sho uner a alei a abin ni uner a ahwai abin she hĩa, indɔke a aner a aishi otoŋ e igbam ni aner o uhau!’
Ni ishɔuhɔ, ka hwɛŋ iji epeshik o Ushe ni icerke e iyɔɔ.”
IYesu ni aɛi e iSiman uFarisi
UFarisi unyom a yeshii ní a le ubin a alea ni aɛile e iye. Iye a nyi ni aɛi o uFarisi shá lea ubin alei.
Ucɛi nyom uner o uhau a sho hum ni oteuha, a gõõ ɛti iYesu naa alei ubin a alea ni aɛi o uFarisiha, a kõ wee iceu a acei she nuka a ba,
a ba a dɛ̃ɛ̃ ni oburke, udẽ e idɛ adake, a aãŋacẽ a hwurihe adake e iYesu ni oɛ̃ɛ̃ e iye, ni a ɔ̃ŋke idɛ a adake ni igwar e ecei, ni a shotihe ni anyii, ni a dukihe acei she nuka.
UFarisi ume e iye sha yeshi a jɛ̃ ishɔuhɔ, a hɛɛ ni akele e iye ɛti, “Unerhanɛ bik a sho unebi, shé hwɛŋi ume e iye sha naa abaŋi iye, ni uyir o ucɛiha sha sho. A sho uner o uhau.”
IYesu a jirke iye urɛm ɛti, “ASiman, u ba u gõõ.” ∅ Ɛti, “U hɛɛ ní in gõõ, okɔi.”
Ɛti, “Uner unyom hum, a naa adoshi ener ehwɛi ohɛi, unyiŋ adinari ikou ukou itɔ̃ɔ̃, ehwɛile adinari ikou itɔ̃ɔ̃.
A hã a dẽna haibɔɔ, iye a nɛ̃he imbɔɔ ohɛile. Tɔ, ni oshɔ̃ e imbɔɔ inyãã shá bema iye a tɛɛk?”
ISiman a jirke iye ɛti, “Ni ajɛ̃i e ime, ume e iye sha nɛ̃he iye ohɛi sho rɛi.” ∅ Ɛti, “U hɛɛ kishã.”
A mɛɛk a ri ucɛiha, a hɛɛ ni iSiman ɛti, “Iŋo u jɛ̃ ucɛihanɛ? In nyi ni aɛile e iŋo, hã u jaaŋo amɛ̃ a awaki a adak, amma iye a wake adape ni oɛ̃ɛ̃ e iye, ni a tara ɔ̃ŋke ni igwar e ecei.
Hã u jaaŋo ime ohwea a agbokpa a anyi, iye sha nyi nihɛ̃ hã e hãke a shoti e idɛ a adakpe.
Hã u dukiŋo acei ni ece e ime, iye a dukihe acei she nuka ni idɛ a adakpe.
Hɛre e iyɔɔ ime naa hɛɛwa iŋo ɛti, in yahe uciik e ijii e iye shi rɛhano kocak. Hɛ iye a yota ebema she rɛ. Ume e imbɔɔ sha yahe iye uciik kepiu, ka yota ebema sha cika.”
A hɛɛ ni ucɛiha ɛti, “A yawa iŋo a ahaukpe e iŋo.”
Aneke e imbɔɔ sha naa alei ubin a alea ni iye, a shai a hɛɛi ni andɔkbɔɔ ɛti, “Iyenɛ a sho inyãã a naa ayahe aneke ahaukpe e imbɔɔ?”
IYesu a hɛɛ ni ucɛiha ɛti, “Ajẽhẽ iji e iŋo a naŋke iŋo, u nyi aban-aban.”

Acɛi abom a jẽẽbɔɔ utɔk ni iYesu
Sha shɔukpɔ inom, iye a yara iteu shi gɔŋ ni iteu shi cika a naa adomi odomaa o oye sho bana e Iɛɛre o Ushe. Ukou ni imbɔɔ ahwɛiha a sho hum utɔk ni iye,
ni acɛi abom, abom e iye sha dɔŋke imbɔɔ ni iyaa o ugbak ni iyaa e iworbɔɔ. Unyom ni oshɔ̃ e imbɔɔ a gõõni iMeryamu e iMagdala, ume e iye sha tũhẽ akirigõ anaku utɔhwɛi ni iworke.
+Ni iYuwana ucɛ̃ e iKuza, uner shu gɔŋi ni aner e icer a aɛi e iHiridus, ni iSuzana, ni abom arɛarɛ ni imbɔɔ. Acɛihanɛ ka kõ abinŋe e imbɔɔ a ba yike be iYesu.
Ogben o oye ni ece o uner e idoi
(iMatta 13:1-9; iMarkus 4:1-9)
Aneke a wusha ni iteu a naa abai ni iYesu, uner shu hin shu naa kõwĩ, iye a hɛɛhe imbɔɔ ogben o oye ɛti,
“Uram unyom hum sha jẽẽi anããi ikõ, iye sha naa anããishe, ikõ inyom i jishaa ni udẽ. Aneke a batihe, onoŋ o ushi o ba o nyɔshihe.
Inyom i jishaa ni irɔk. Iyɔɔ shi cĩ, i koryɔɔ hɛ e idɔŋ shi sheiyɔɔ ni hum.
Inyom i jishaa ni ahou. I cĩ utɔk ni ubẽhẽ, ubẽhẽi u nyahẽ iyɔɔ egwaar, i ceshiyɔɔ.
Inyom i jishaa ni abẽ sha she. I sheŋ, ni tũ ishaŋ wa ikou ukou.” A yea iŋgweeno ni a nyaŋa anyii ∅ ɛti, “Ume e iye sha sho ni ato a agõõi, a gõõ!”
Oshui o ogben o oye o uner e idoi
(iMatta 13:10-23; iMarkus 4:10-20)
Aŋwɛ̃nɛ e imaa e iye a rushii oshui o ogben o oyehanɛ̃.
Iye ɛti, “Inyime, a jawa inyime ehwɛŋɛ ni ece abin e iɔɔk e iŋkɔɔ sha sho ni Iɛɛre o Ushe. Ni abom, in yea ni ogben o oye, ní
“ ‘a bik a ri, a shina jɛ̃,
ko imbɔɔ e gõõa, a shina duta oshui.’- :10 Ishaya 6:9.”
Tɔ, oshui o ogben o oyeice nɛ. Íkõi i sho oye o Ushe.
Inyom e iyɔɔ shi jishaa ni udẽ, i sho abom e imbɔɔ sha gõõ oye o Ushe, iŋkirigõ a ba nɛnihe oyei ni akele e imbɔɔ, ní imbɔɔ a nɛ̃he a jẽhẽ iji ni a dok enaŋa.
Inyom e iyɔɔ shi jishaa ni irɔk i sho abom e imbɔɔ sha gõõ oyei ni a ai ni eshutik, oyei o sheice ni oshĩ ni imbɔɔ. Imbɔɔ ka a jẽhẽ iji inom kepiu. Ocu e emaka sho ba ni imbɔɔ, a ãrŋibɔɔ.
Inyom e iyɔɔ shi jishaa ni ahou i sho abom e imbɔɔ sha gõõ oyei, sha rɔ ni a shir, aberi a abin o odɛ̃, icibi ni iban o odɛ̃ a nyahẽ imbɔɔ a shoi ni ogau.
Inyom e iyɔɔ shi jishaa ni abẽ sha she, i sho abom e imbɔɔ sha gõõ oyei, ni a ai a kpam kogiŋ ni akele anyiŋ sha she, a bur ikɔk a ba sho ni ogau.
Inyishã o Upitila
(iMarkus 4:21-25)
A shei ni ume e iye ka tuk upitila ni a nɛnɛ eŋwẽcẽ a cimkpe, shãhã a duŋke ni atake e iŋkuma. Ɛhɛɛ, she iye a duŋke ni ukpou, ní aner a anyii ni aɛile a ri anɛŋ.
Cok o ubin e iye shu wosha incɛŋhanɛ, aneke shé jɛ̃bɔɔ unom e idã. Cok o ubin e iye shu ɔɔkɔ incɛŋ, aneke shé hwɛŋibɔɔ unom e idã.
Ma wɛjen ni uyir e inyime ka gõõ, hɛ uner e tɛtɛ ka dok itosha. Ume e iye hã ke tɛti, ko ni wee o ubinŋe e iye sha sho ni iye, shú taiye.
Inyaa e iYesu ni aŋwɛ̃bɔɔ
(iMatta 12:42-50; iMarkus 3:31-35)
Inyaa e iYesu ni aŋwɛ̃bɔɔ a ba ni iye, hã a dokibɔɔ a jɛ̃i e iye ní hɛre a aneke sha tɔk.
Uner unyom a hɛɛ ni iYesu ɛti, “Be inyaa e iŋo ni aŋwɛ̃bɔɔ e iŋo bom ni odɛ̃, a naa aberi ajɛ̃i e iŋo.”
Iye ɛti, “Abom e imbɔɔ sha naa agõõi oye o Ushe, ni a naa akpea ubinŋe e incee sho hɛɛ, imbɔɔ a sho be inyaa e ime ni aŋwɛ̃bɔɔ e ime.”
IYesu a kɔ̃shã ukɔ̃ɔ̃m
(iMatta 8:23-27; iMarkus 4:35-41)
Unom unyom hum, a hɛɛ ni aŋwɛ̃nɛ e imaa e iye ɛti, “Ke gar okaŋgoi ke jẽẽ yir obɔk o ugar uyɔ.” A shok a nyi ni ukpou a agati a amɛ̃ a jẽẽbɔɔ.
A naa ajẽẽi, orɔɔ o durke. Nimocuha, ukɔ̃ɔ̃m u shok u kpea ni imbɔɔ ni okaukpe, amɛ̃i a naa anyi kɔɔ ni oshɔ̃ o ukpokpe. E imbɔɔ shó tagwe ni iji.
Ajẽẽ a shitike ni a hɛɛ ɛti, “Okɔi, okɔi, ke bui yir!” Iye a shok a kɔ̃sha ukɔ̃ɔ̃mŋwe ni ohɛu a amɛ̃i, ukɔ̃ɔ̃mŋwe u dẽẽ ye, enɛŋe e sho kocɛ̃i.
Iye a hɛɛ ni imbɔɔ ɛti, “Ajẽhẽ e iji e inyime a shɛ̃hi kɔɔ?” Iworbɔɔ i dɔŋyɔɔ, iwei i tara i durbɔɔ. Imbɔɔ a hɛɛ ni andɔkbɔɔ ɛti, “Iye nɛ a sho inyãã, sha naa ajẽhi anyi ukɔ̃ɔ̃m ni ohɛu a amɛ̃, imbɔɔ a tara naa adoshi anyi e iye?”
IYesu a dɔŋke uner e imara shi biwi
(iMatta 8:28-34; iMarkus 5:1-20)
IYesu ni aŋwɛ̃nɛ e imaa e iye a nɛnɛ ajẽẽa a jẽẽ a yɔk obẽ a aGerasa e incee sho sho ni obɔk o ugar o okaŋgo o uGalili.
IYesu a nee cikpa ni ihãŋ o okaukpe, uner unyom ni oteukpe sha sho ni akirigõ a ba doke. Inom inom a hã ka tuki abin she tuka, hã ka rɔi ni aɛi, ka ta unom ni enɛŋ a ajeek.
Iye sha jɛ̃ iYesu, a ji a gbolaa ni obẽ ni adake, a naa aishi arɛɛ, ni naa hɛɛi ɛti, “Amɛ̃ e iŋo a sho hum ni ime, aYesu, Uŋwɛ̃ne o Ushe shu Gɔŋii Kocak? Ime naa shui iŋo, maa u nɛ̃he atuki ime ihã.”
A hɛɛ ishɔuhɔ hɛ iYesu ta jẽhẽ anyi imara shi biwii ɛti i wuryɔɔ ni iye.
Wa arɛarɛ imara shi biwii ki per unerha. Ka gweshihe abɔke ni adake ni inyã ni a tara gbaŋke ni onyõ, ni ishɔuhɔ, ka pupa inyãi a tããshe ni a nyii ni ahou ni igbam e iŋkirigõi.
IYesu a rushii ɛti, “Ocok e iŋo o gõõni inyãã?” ∅ Ɛti, “Odui,” hɛ akirigõ arɛarɛ ni imbɔɔ a sho ni iye.
Imbɔɔ nɛnɛ ashui iYesu ní a nɛ̃he ajẽhẽ imbɔɔ anyi a anyii ni ohwei a agbaŋi a akirigõ.
Ni enɛŋ hã, odu a alede o sho hum sho naa yari alea ni ihãŋ o ukpɔkpɔi. A shu iYesu ní a nɛ̃he imbɔɔ ní a nyibɔɔ ni aledei. Iye a ai anyi.
Akirigõi a nɛ̃he unerha ni a nyibɔɔ ni aledei. Odu a aledei o tẽ o shii, o nyi ce ni okaukpe, a ceshi kɔɔ ni amɛ̃i.
Aner a ayari a aledei a jɛ̃ ubinŋe e iye shu kpea, a tẽna a jẽẽ a hɛɛ ni oteukpe ni aneke e imbɔɔ sha sho ni ishi.
Aneke a wusha jẽẽ ajɛ̃i ubinŋe e iye shu kpea. A ba ni iYesu, a ba a jɛ̃ uner ume akirigõi sha wurbɔɔ ni iye, a tuk abin a sher ni adak e iYesu, a sho ni oshɔ̃ a akele e iye. Iwei i durbɔɔ.
Abom a abinŋe sha kpea ni ashu e imbɔɔ a hɛɛhe imbɔɔ uyir e iYesu sha dɔŋke uner e iyaa o ugbakha.
Aner a aGerasa ni iteu e iyɔɔ shi yo hum a shu iYesu ní a nɛ̃he obẽ e imbɔɔ, hɛ iwei i durbɔɔ ni iji. Iye a nyi ni ukpou a agati a amɛ̃i a gui a jẽẽi.
Unerha a akirigõi sha wurbɔɔ ni iye a shui iYesu ní iye a doshii, iYesu a hwei oshoi ɛti,
“U gui u jẽẽŋo ni aɛi, u jẽẽ u hɛɛhe aneke abin sha gɔŋ o Ushe shu kpewa.” Iye a jẽẽ ko nihẽ ni oshɔ̃ o oteukpe, a naa ahɛɛi abin sha gɔŋ e iYesu sha kpehe.
Unɛɛkpe e iYayirus ni ucɛi e iyaa a adɛshi o umɛhɛ
(iMatta 9:18-26; iMarkus 5:21-43)
IYesu sha gui, aneke a tuk iye udɔɔk, hɛ imbɔɔ kocak naa jɛpi e iye.
Nimocuha uner unyom a gõõni iYayirus, ihĩĩdẽ e iŋgaga a ashui o Ushe, a ba ji ni adakke a naa ashui ní a jẽẽ ni aɛile e iye.
A sho ni unɛɛ unyiŋ, a ta iye ni inyaai, a yɔk omɛɛk ukou ni iŋgwee ohwɛi, unɛɛha a bɔr e cei. IYesu a dur udẽi a naa ajẽẽi, aneke a doshii, a naa ahiki ni iye.
Ucɛi unyom a sho hum a sho ni iyaa a adɛshi o umɛhɛ omɛɛk ukou ni iŋgwee ohwɛi. A hɛrke icibi e iye kocak ni enɛŋ o ugɔu, hã doki edɔŋɔ.
A ɔ̃shɔ̃ ni aneke a ba baŋa otoi o uta shu hirŋaa e iYesu. Nimocuha adɛshi o umɛhɛi a dɛ̃ɛ̃ kɔɔ.
IYesu a rusha ɛti, “Inyãã a baŋa ime?” Aneke kocak a cɛɛbɔɔ. IBitrus ni abom e imbɔɔ sha sho ni iye a hɛɛ ɛti, “Antɛɛ, a sho aneke a hãwã ni iŋo a naa adɛshi e iŋo.”
IYesu ɛti, “Unyom a baŋa ime, in gõõ atɛɛk sha wurkɔɔ ni ime.”
Ucɛiha sha jɛ̃ ecei she tɛɛcee, a ba ji ni adak e iYesu a nee shaŋa. A hɛɛhe ni ashui a aneke kocak ubinŋe e iye shu tuk iye a baŋii, ni uyir e iye sha dɔŋe nimocuha.
IYesu a hɛɛ ni iye ɛti, “Onɛɛpe, ajẽhẽ e iji e iŋo a dɔŋke iŋo. U dayɔ.”
A sho ni oshɔ̃ o oye ni uner unyom a wur ni aɛi e ihĩĩdẽ hã a ba hɛɛ ɛti, “U nɛ̃he atuki ukɔiha ihã, unɛɛkpo a cei.”
IYesu a gõõ ishɔuhɔ, a hɛɛ ni ihĩĩdẽ hã ɛti, “U nɛ̃he a gõõi iwei, ãŋ iŋo shu jẽhẽ iji, shé gui e kɔtii.”
Iye sha yɔk ni aɛile, a hã bemi ní unyom a nyi ni iye, she ki be iBitrus, ni iYohanna, ni iYakubu, ni intɛɛ o unɛɛi, ni inyaai.
Aneke e imbɔɔ sha sho ni aɛile a naa aãŋacẽ, ni naa aishi arɛɛ ni hɛre o unɛɛi. IYesu a hɛɛ ni imbɔɔ ɛti, “Ma nɛke aãŋacẽ, a hã e cei, a nɔ orɔɔ.”
Imbɔɔ a nyirii, hɛ imbɔɔ a hwɛŋbɔɔ ɛti unɛɛha e cei.
IYesu a dur obɔk o unɛɛha a kpam ni a nyaŋa anyii a hɛɛ ɛti, “Onɛɛ, u shoka!”
Imara e iye i gui i bayɔɔ, nimocuha a shoke. IYesu a jẽhẽ anyi ɛti, a jẽhẽ ubin a alea.
Iwor be intɛɛi ni inyaai i dɔŋyɔɔ. IYesu a jirŋa atobɔɔ ɛti a nɛ̃he a hɛɛhe uneke ubinŋe e iye shu kpea.

IYesu a tuk icer aŋwɛ̃nɛ e imaa e iye
(iMatta 10:5-15; iMarkus 6:7-13)
IYesu a yesha ukou ni imbɔɔ ahwɛiha a kõwã enɛŋ enyiŋ, ni a jẽhẽ imbɔɔ atɛɛk ni anyi ni ece a akirigõ ni adɔŋi a agɔmɔ.
A tuk imbɔɔ ní a doma odomaa e Iɛɛre o Ushe, ni a tara dɔŋke aner e iyaa.
A hɛɛ ni imbɔɔ ɛti, “Ma nɛke akõi ubin ni ajẽẽa e inyime: oti, shãhã ijara, shãhã ubin a alea, shãhã icibi, ma tara nɛ̃he akõi onyim ohwɛi.
Aɛile e inyime sha tũã, ma sher hum she ma nɛ̃he oteukpe.
Abom e imbɔɔ sha hã aishibɔɔ inyime, bik ma shá nɛ̃he oteukpe, ma washa uciik e iye shu sho ni adak nyim ma taŋkẽ, ní a sho ubin a jirŋi a ato ni imbɔɔ.”
Imbɔɔ a shok a yara iteu shi cika a naa adomi oye sho bana, ni a naa adɔŋi aner e iyaa ko nihẽ.
IHiridus a dotii
(iMatta 14:1-12; iMarkus 6:14-29)
Uɛɛre iHiridus a gõõ ubinŋe e iye shu naa kpei kocak, a gõõ inyɔŋeni ni iji, hɛ abom a hɛɛ ɛti, a sho iYohanna a shoke ni ojeek.
Abom a hɛɛ ɛti, a sho Iliya a ba. Abom ɛti, a sho unyiŋ ni oshɔ̃ anebi abom eshaa a shoke ni ojeek.
IHiridus a hɛɛ ɛti, “Ime in tũhẽ ece e iYohanna, umi a sho e iye inyãã, ime shi naa gõõi abinhanɛ ni ece e iye?” A nɛnɛ aberi ní iye a jɛ̃i.
IYesu a shurke aneke ínu itɔ̃ɔ̃
(iMatta 14:13-21; iMarkus 6:30-44; iYohanna 6:1-14)
Aŋwɛ̃nɛ e icerke sha gui, imbɔɔ a hɛɛhe iYesu abinŋe e imbɔɔ sha kpea kocak. Ocuha iye a kõ imbɔɔ a jẽẽi oteu ocom o gõõni uBetsaida.
Aneke arɛarɛ a gõõ ishɔuhɔ, a doshi. Iye a tuk imbɔɔ udɔɔk, ni a yea oyire e Iɛɛre o Ushe ni imbɔɔ, a tara a dɔŋke cok aneke imbɔɔ sha bera ní a dɔŋke imbɔɔ.
Unom shu bɔr etaye, ukou ni imbɔɔ hwɛiha a shɔkpɔ a ba a hɛɛ ni iye ɛti, “U hwea anerha oshoi ni a jẽẽbɔɔ iteu ni ishi e iyɔɔ shi kɛrŋɛ igaha nɛ, aberi enɛŋ o orɔɔ ni ubin a alea, hɛ aneke a sheibɔɔ hɛ̃ɛ̃.”
Iye ɛti, “Ma jẽhẽbɔɔ ubin a alea!” Imbɔɔ ɛti, “Ubinŋe e inte she sho ni iye ni igaha nɛ hã u tɔŋi iye aburodi atɔ̃ɔ̃ ni íca ihwɛi. Shãhã iŋo u bera ní ke jẽẽ e goishe anerhanɛ ubin a alea?”
Acak takɔ a yɔkbɔɔ ínak itɔ̃ɔ̃. Iye a hɛɛ ni aŋwɛ̃nɛ e imaa e iye ɛti, “Ma hɛɛhe aneke ní a sheshaa okpile okpile, shɔukpe aner ikou itɔ̃ɔ̃itɔ̃ɔ̃.”
Imbɔɔ a kpea shɔukpe e iYesu sha hɛɛ, a tuk aneke a sheshaa.
Iye a nɛnɛ aburodi atɔ̃ɔ̃ha ni íca ihwɛiha, a gbɛrŋa ecei, a tuk Ushe uwɛɛ, ni a cɔpɔɔ a jẽhẽ aŋwɛ̃nɛ e imaa e iye, ní a gashihe aneke.
Kocak e imbɔɔ a le a shurbɔɔ, ni a yata acɔshɔ e iŋkɔɔ sha bɔr a tɔk oshiŋ ukou ni iŋgwee ohwɛi.
IBitrus a per ashu ɛti iYesu a sho shu gããrke
(iMatta 16:13-28; iMarkus 8:27-9:1)
Unom unyom hum, iYesu a naa ashui Ushe kidokii, aŋwɛ̃nɛ e imaa e iye a sho hum ni iye. A rusha imbɔɔ ɛti, “Aneke ka hɛɛ ɛti ime in sho inyãã?”
Ɛti, “Abom ka hɛɛ ɛti iŋo u sho iYohanna Uner o Ubaptisma, abom ɛti Iliya, abom ɛti unyom ni oshɔ̃ anebi abom eshaa a shoke ni ojeek.”
Iye ɛti, “Inyime ka hɛɛ ɛti ime in sho inyãã?” IBitrus a hɛɛ ɛti, “Iŋo u sho iKristi+ :20 iKristi ni iAlmasihu a sho ubin unyiŋ, oshui ni Ishɛ incomno shu gããrkeo Ushe.”
Iye a jirŋa atobɔɔ ɛti a nɛ̃he a hɛɛhe uneke oyehanɛ̃,
ɛti, “A sho iji Uŋwɛ̃ne o Uneke shá hwa ihã a abin arɛarɛ, sha kõ, afirist sha gɔŋ, ni akɔi e iletaa e iMusa shé kpɛ̃bɔɔ iye, ni a hɛrke, unom entarke a shé shohihe ni ojeek.”
A hɛɛ ni imbɔɔ kocak ɛti, “Ume e iye sha bema adoshi e ime, a kpɛ̃i ece e iye, ni a nɛnɛ utuu shu gatik e iye ko aŋkaŋ a dosha ime.
Ume e iye sha bema anãŋihe ece e iye, shé dakii. Ume e iye sha daake ece e iye hɛre e ime, a shé naŋii.
Uneke shá dok itosha o uŋwɛ̃, bik a dok odɛ̃hanɛ kocak ni a daake owoa e iye?
Ume e iye sha gõõ acaa e ime ni oye e ime, Uŋwɛ̃ne o Uneke shá gõõa acaa e iye, ocu e iye shá ba ni igɔŋ e iye, ni igɔŋ e Intɛɛi, ni igɔŋ a ameleka e Itan.
Ime naa hɛɛwa inyim iji, abom a sho hum sha dɛ̃shɛ̃ nihẽ, shina ceshibɔɔ, she imbɔɔ a jɛ̃ Iɛɛre o Ushe.”
Iwor e iYesu i mɛɛkyɔɔ uyir unyom
(iMatta 17:1-8; iMarkus 9:2-8)
IYesu a maa oyehanɛ̃ shɔukpe inom utɔrɔk shi toŋyɔɔ, a kõ be iBitrus, iYohanna ni iYakubu, a hɔ̃bɔɔ ni igõ inyom hɛre ashui o Ushe.
A naa shui o Ushe, iworke i mɛɛkyɔɔ uyir unyom, abin she tuka e iye a mɛɛk egwiraa e ŋwalaa.
Nimocuha, iMusa ni Iliya a ba param hum, a naa ayei oye ni iye,
, oyire e iye shá tɔkɔ abin o Ushe shu bema ni acee e iye shá cea ni Urushelima.
IBitrus ni abom e imbɔɔ sha sho ni iye orɔɔ o durbɔɔ. Imbɔɔ sha shir, a jɛ̃ igɔŋe e iye, ni a jɛ̃ ener ehwɛi sha dɛ̃ɛ̃ ni iye.
IMusa ni Iliya shé nɛ̃he iYesu kom, iBitrus ɛti, “Antɛɛ, a she inte she sho ni hɛ̃ɛ̃. Ke shuk ígor itar, inyiŋ e iŋo, ehwɛile o unebi iMusa, entarke o unebi Iliya.” Hã hwɛŋi ubinŋe e iye sha naa ahɛɛi.
A sho ni oshɔ̃ ahɛɛi ishɔuhɔ, ihwi i ba i cihe imbɔɔ, iwei i durbɔɔ.
A gõõ urɛm ni oshɔ̃ e ihwii shu naa hɛɛi ɛti, “Iye nɛ a sho Uŋwɛ̃ e ime, ume e ime shi in gããr, ma gõõ iye.”
Urɛ̃mŋwe shu yea oyei u maa, imbɔɔ a jɛ̃ iYesu kidokii. Aŋwɛ̃nɛ e imaa e iye a kõ abinhanɛ ni akele e imbɔɔ, hã a hɛɛbɔɔ uneke ubinŋe e imbɔɔ sha jɛ̃ ni ocuha.
IYesu a dɔŋke uŋwɛ̃ sha sho ni iyaa o ugbak
(iMatta 17:14-18; iMarkus 9:14-27)
Oca sho shar, iYesu ni aŋwɛ̃nɛ e imaa e iye etarha a cikpa ni igõi, uner shu hin ba u dok iye.
Uner unyom ni oshɔ̃ anerha a yesha kogiŋ ɛti, “Okɔi, ime in shu iŋo, maa u gõõ atoi o uŋwɛ̃ e ime, in ta iye kidoki.
Imara shi biwi i durke, i tuk iye a aisha arɛɛ ashei ni oshui. Ugbake bik u perke, iworke ki ishãŋa, anyii a kaa ohwuu, hã ku nɛkihe iye she u tuk iye ikuk ni iji.
In shu aŋwɛ̃nɛ e imaa e iŋo ní a maa tũhẽ ugbake ni iworke, a tɛtɛ a daakbɔɔ.”
IYesu a jirke imbɔɔ ɛti, “Inyime ugai e indak a jẽhẽ iji, aner akpei sho biwi, inom ishõŋ ime shí in nɛnɛ ashoi ni inyime? Kõ uŋwɛ̃i u ba hɛ̃ɛ̃.”
Uŋwɛ̃i sha naa abai, iŋkirigõi a nyaŋa a per ni obẽ, iworke i shãŋã. IYesu a kɔ̃shã imara shi biwii ni a dɔŋke uŋwɛ̃i, ni a jẽhẽ ni intɛɛi.
Aneke e imbɔɔ sha sho ni hum iworbɔɔ i dɔŋyɔɔ, uyir atɛɛk o Ushe. A sho ni oshɔ̃ adɔŋi e iwor a abin e iye sha naa akpei, iye a hɛɛ ni aŋwɛ̃nɛ e imaa e iye ɛti,
“Ma ŋwe itonyim ni ma gõõ oyehanɛ̃, shé goishihe Uŋwɛ̃ne o Uneke ni abɔk aneke.”
Imbɔɔ hã dutibɔɔ oshui oyehanɛ̃, e ɔkihe ní imbɔɔ a nɛ̃he a duti. Imbɔɔ a gõõ iwei e imbɔɔ sha a arushi iye.
Inyãã a sho shu gɔŋii?
(iMatta 18:1-5; iMarkus 9:33-37)
Uneu u shok ni oshɔ̃ e imbɔɔ ni ece o ume e iye sha sho shu gɔŋi.
IYesu a hwɛŋke ubin e imbɔɔ sha naa ahaai ni akele e imbɔɔ, a dur obɔk o uŋwɛ̃ unyom a ba a dɛ̃ɛ̃ a hakpa ni iye.
IYesu a hɛɛ ni imbɔɔ ɛti, “Ume e iye sha ai uŋwɛ̃ shu cikahanɛ hɛre o ocok e ime, a ai ime kom. Ume e iye sha ai ime, a ai ume e iye sha tuk ime in ba. Ume e iye sha sho shu ciki ni oshɔ̃ e inyime, a sho iye a sho shu gɔŋi.”
IYohanna a jir urɛm ɛti, “Antɛɛ, ke e jɛ̃ unyom sha naa atũshihe akirigõ ni ocok e iŋo, inte ke nyahe hɛre e iye shi hã shoi utɔk ni inte.”
IYesu ɛti, “Ma nɛ̃he a nya nyim iye, ume e iye shi hã ni oŋgamucak ni inyime, a sho e inyime.”
ASamariya a kpɛ̃bɔɔ iYesu
Ocu e iye shá gui a jẽẽi ni ahãrã sho naa yo udẽ, a tuk akele a ajẽẽi Urushelima.
A tuk aŋwɛ̃nɛ e icer ní a hĩĩdẽ ni iye. Imbɔɔ a jẽẽ oteu ocom sho cika, uSamariya, ní imbɔɔ a gbeshihe iye abin.
Aner o oteukpe a kpɛ̃bɔɔ aishi e iye, hɛ imbɔɔ a hwɛŋbɔɔ ɛti sha tɔŋ a jẽẽi Urushelima.
Aŋwɛ̃nɛ e imaa e iye, iYakubu ni iYohanna sha jɛ̃ ishɔuhɔ, a hɛɛ ɛti, “Ateŋgashe, iŋo u bema ní ke jẽhẽ anyi ní ela e cikpaa ni ahãrã e ba e kpoohe imbɔɔ?”
Iye a mɛɛk a kɔ̃shãbɔɔ.
A jẽẽbɔɔ oteu sho cek.
Aner a ahɛɛi ɛti imbɔɔ shá dokpa iYesu
(iMatta 8:19-22)
Imbɔɔ a naa ajẽẽi ni udẽi, uner unyom a hɛɛ ni iYesu ɛti, “Shí in dosha ime iŋo, ke enɛŋ e iŋo shú jẽẽŋo.”
IYesu ɛti, “Ígwɛ o ushi i sho ni ihweishe e iyɔɔ, onoŋ o ushi o sho ni ataa e imbɔɔ, Uŋwɛ̃ne o Uneke a shei ni enɛŋ a nyii e ecei.”
A hɛɛ ni unyom ɛti, “U dosha ime!” ∅ Ɛti, “Ateŋgashe, u nɛ̃he ní in jẽẽ in jak intɛɛ e ime kita.”
Iye ɛti, “U nɛ̃he ní ikɔ̃m i jak ikɔ̃mŋwẽ e imbɔɔ, iŋo, u jẽẽ u doma odomaa e Iɛɛre o Ushe.”
Unyom a hɛɛ ɛti, “Ime shí in dosha ime iŋo Ateŋgashe, ní in jẽẽ in hwea abom e ime oshoi kita.”
IYesu ɛti, “Ume e iye sha ni iram ni igan e iram ni a naa arishi oburke, a hã maki anyii ni Iɛɛre o Ushe.”

IYesu a tuk icer aner ikou utɔhwɛi ni imbɔɔ ahwɛi
Iŋgweenɛ sho maa, Iteŋgashe a tũ abom aner ikou utɔhwɛi ni imbɔɔ ahwɛi, a tuk imbɔɔ icer aner ahwɛiahwɛi, ní imbɔɔ ahĩĩdẽ +a jẽẽ iteu ni onɛŋ e iye shá ajẽẽa.
A hɛɛ ni imbɔɔ ɛti, “Icer a anɛni o ubin a alea i sho irɛirɛ ni iyɔɔ, aner e icerke a sho kepiu. Hɛre e ishɔuhɔ, ma shu Iteŋgashe a anɛni ni a tuk aner a anɛni ni a kpehe iye icer.
Ma jẽẽ! Imii in naa tuki inyim icer shɔukpe e idɔi ni oshɔ̃i acãmi.
Ma nɛ̃he anɛni ijara e icibi, shãhã ijara a ajẽẽa, shãhã akɔi a adak, ma tara nɛ̃he a hwei o uneke ni udẽi.
“Cok e iɛile e inyime sha nyi, ma shai ahɛɛi ɛti, ‘Anɔ̃ɔ̃i a akele a sho inyime, aner a aɛi ha nɛ!’
Bik uner a anɔ̃ɔ̃i a akele a sho ni aɛile, anɔ̃ɔ̃i a akele e inyime shá shoa ni iye, bik a shei, a shé gui e ba kɔɔ ni inyime.
Ma sher ni aɛile, ma le ni ma hwa, cok a abin e imbɔɔ sha jawa inyime. Hɛ itosha i kai uner e icer. Ma nɛ̃he a jẽẽ a tũã ni aɛi akɛ ni akɔ.
Cok e iteu e inyime shá nyia, a ai inyime, ma le cok o ubin e imbɔɔ shá jawa inyim.
Ma dɔŋke aner e iyaa e imbɔɔ sha sho ni hum, ni ma hɛɛhe imbɔɔ ɛti, ‘Iɛɛre o Ushe ti bayɔɔ ayoayo ni inyime.’
Oteukpe e inyime sha nyi, a kpɛ̃bɔɔ a aishi inyime, ma dosha idẽ e iyɔɔ shi sho ni oteukpe, ma naa ahɛɛi ɛti,
‘Ko ga sho uciik oteukpe inyime e iye shu sho ni adakyir, ke e washa e taŋkẽ inyim. Ni ishɔuhɔ ma hwɛŋ ɛti, Iɛɛre o Ushe ti yoyɔɔ ni inyime.’
Ime naa a hɛɛwa inyime, unom a ashoki o odɛ̃, Ushe shú tɛɛk a gõõi atoi o uSodom ni oteuhano.
“Ihã i sho inyime, aKorasin! Ihã i sho inyime, aBetsaida! Icer a anyina e iyɔɔ shi kpea ni iteukpe e inyime, bik i kpea ni uTaya ni uSidon, da imbɔɔ a mɛɛk oburbɔɔ ni idẽẽ shi biwi e imbɔɔ she eshaa, ni a tũã ashami a abin ni a wowa atɔɔ ni iworbɔɔ.
Ni unom a ashoki o odɛ̃, Ushe shú tɛɛk a gõõi atoi o uTaya ni uSidon ni inyime.
Inyime aKafarnahum, ma shá nyia ni ahãrã? Ɛhɛ! Ma she nɛkihe odɛ̃.”
A taka ahɛɛi ni aŋwɛ̃nɛ e imaa e iye ɛti, “Ume e iye sha gõõ inyime, a gõõ ime. Ume e iye sha kpɛ̃i inyime, a kpɛ̃i ime. Ume e iye sha kpɛ̃i ime, a kpɛ̃i ume e iye sha tuk ime in ba.”
Ikou utɔhwɛi ni imbɔɔ ahwɛiha +a gui ni agwira a akele, ∅ ɛti, “Ateŋgashe, ni akirigõ a tara naa akpei abinŋe e inte she hɛɛ, bik e jẽhẽ imbɔɔ anyi ni ocok e iŋo!”
Ɛti, “In jɛ̃ Iŋkirigõ+ :18 Igur shigbei i yesha iye ɛti iShetansha ji shu hã shɔukpe e inai shi nyar.
Ma gõõ, in jawa inyim atɛɛk ní ma bata íshuu ni ínaha, ni ma le ihĩĩdẽ ni atɛɛk e iŋgamucak, a shei ni ubin e iye shú tuk inyim ikuk.
Ni ishɔuhɔ, ma nɛ̃he ashutike hɛre akirigõ sha naa a doshi anyi e inyime, ma shutik hɛre e icok e inyime ti leti iyɔɔ ni ahãrã.”
IYesu a shutik
(iMatta 11:25-27; 13:16-27)
Ni ocuhano, iye a tɔk ni aŋwira a akele e Imara e Itan, a hɛɛ ɛti, “Ime in tuk iŋo uwɛɛ Antɛɛ, Iteŋgashe a ahãrã ni obẽ, hɛre e iŋo shu ɔɔk abinhanɛ ni aner e epeshik ni aner ehwɛŋɛ, ni u yotihe aŋwɛ̃ sha cika. O sho ishɔuhɔ Antɛɛ, a sho abemi e iŋo ní u kpea ishɔuhɔ.
Abin kocak Intɛɛ e ime a jawa ime. A shei ni ume e iye sha hwɛŋ uŋwɛ̃i, she Intɛɛi. Ashei ni ume e iye shi ga hwɛŋ Intɛɛi, she uŋwɛ̃i ni ume o uŋwɛ̃i sha bema a yotihe.”
A mɛɛk ihãŋ a hɛɛ ni aŋwɛ̃nɛ e imaa e iye ɛti, “Agwira a akele a sho ashu e iŋkɔɔ sha jɛ̃ abin e inyime sha jɛ̃.
Ime naa hɛɛwa inyime, anebi ni aɛre arɛarɛ +a bema ajɛ̃i abin e inyime sha jɛ̃, hã +a jɛ̃bɔɔ, +a bema gõõi abin e inyime sha gõõ, hã +a gõõbɔɔ.”
Ocɔn o uner o uSamariya sha gõõ atoi
Unyom ni oshɔ̃ akɔi e iletaa e iMusa a shok a dɛ̃ɛ̃ ní iye a mak iYesu ∅ ɛti, “Okɔi, ime shí in kpea uŋwɛ̃ ní in dok owoa ocom e igba?”
Iye ɛti, “A leta uŋwɛ̃ɛ̃ ni ugur e ikpem e iMusa? Iŋo ku haraa ninɛ?”
Ɛti, “U bema Iteŋgashe Ushe e iŋo ni akele e iŋo ni owoa e iŋo ni igbamŋwẽ e iŋo ni ajɛnŋe e iŋo kocak, ni u tara u bema indɔk a asheta e iŋo shɔukpe ece e iŋo.”
Ɛti, “U jir kishã, u jẽẽ u kpea ishɔuhɔ shú kɔtɔ iŋo.”
Iye a bera a yotihe iYesu ɛti iye a sho uner a akpei e iji, a rusha ɛti, “Inyãã a sho indɔk a asheta e ime?”
IYesu a jir urɛm ɛti, “Uner unyom a wur Urushelima a naa ajẽẽi uJeriko, a jẽẽ a nyi ni abɔk a ahɛu. A tũhẽ abin she tuka e iye, ni a perke shɔukpe ehɛtihe ni a jẽẽbɔɔ.
Ifirist unyom a tɔŋ udẽ hã, a ba a jɛ̃ unerha, a aakpa a tɔŋɛ.
Ishɔuhɔ, uLawi shu ba u yɔk ni enɛŋha, u jɛ̃ iye, u aakpa u tɔŋɛ.
Uner o uSamariya sha ajẽẽa a ba a yo udẽ ni iye, sha jɛ̃i, a gõõ atoi,
a jẽẽ a yishihe umɛhɛi ni iworke ni a tuk ugɔu ni íkukke ni a bɛɛhe. A nɛnɛ atuke ni izhanci e iye ni a kõ a jẽẽ ni enɛŋ a atũã a ajẽ ní +a nɛtihe.
Oca sho shar, a tũ icibi o uner e icer e icibi shá doka ni inom ihwɛi,+ :35 Adenari awhɛi komnoa jẽhẽ ni uner e enɛŋe ni a hɛɛ ɛti, ‘U nɛrtɛ unerhanɛ. Bik in gui, shín haishiwa ubin e iŋo shu hɛr u taka ni iyɔɔ nɛ.’
Ni oshɔ̃ e imbɔɔ ener etarhano, ni a jɛ̃ e iŋo, inyãã a yota akele e indɔk ni ume e iye sha nyi ni obɔk a ahɛu ha?”
Ɛti, “Ume e iye sha gõõ atoi.” IYesu a hɛɛ ni iye ɛti, “U jẽẽ u kpea ishɔuhɔ!”
IYesu a jẽẽ ahwei be iMarta ni iMeryamu
Imbɔɔ a naa ajẽẽi, a jẽẽ a yɔk oteu ocom, ucɛi nyom a gõõni iMarta a ai iYesu ni aɛile e imbɔɔ.
Iye a sho ni unɛbɔɔ a gõõni iMeryamu, sha sher ni adak e Iteŋgashe a naa agõõi oye e iye.
Icer shi nɛnihe akele e iMarta, a jẽẽ a hɛɛ iYesu ɛti, “Ateŋgashe, iŋo hã u haa iŋo uyir o unɛshir sha nɛ̃he ime naa akpea icer kidoki me? U hɛɛhe ní a ba yipa!”
Iteŋgashe a jirke urɛm ɛti, “AMarta, aMarta, akele e iŋo a shokkɔɔ, iŋo u tuk abin arɛarɛ ni akele e iŋo.
Ubin unyiŋ takɔ u sho shu bera, iMeryamu ta gããrke shu shei, a shina aishihe ni iye.”

Imaa e iYesu ni ece a shui o Ushe
(iMatta 6:9-13; 7:7-11)
Unom unyom hum, a naa ashui o Ushe ni enɛŋ ecom, unyiŋ ni oshɔ̃ aŋwɛ̃nɛ e imaa e iye a hɛɛ ∅ ɛti, “Ateŋgashe, u maawa inte ashui o Ushe, shɔukpe e iYohanna sha maahe aŋwɛ̃nɛ e imaa e iye.”
Ɛti, “Ocu e inyime shá shu Ushe, ma hɛɛ ɛti,
“ ‘Antɛɛ,+ :2 Igur inyom i taka oyehanɛ̃: Sɛt, ume e ŋo shu sho ni ahãrã, dak ocok e iŋo o dok igɔŋ,
dak iɛɛre e iŋo i ba.
U maa u jawa inte ubin a alea e inte shé lea enye.
U maa u yishiwa inte ahaukpe e inte,
shɔukpe e inte shi ke yishihe aneke e imbɔɔ shi ka kpeawa inte uhau.
U mã u nɛ̃he a kõ inte u jẽẽ ni enɛŋ e imbɔɔ shá maka inte.+ :4 Igur inyom i taka oyehanɛ̃: Amma u maa u naŋke inte ni obɔk e iŋkirigõ. Aneke ka saba naa ahɛɛi ni iŋgaga a ashui o Ushe ɛti, Hɛ Iɛɛre, ni Atɛɛk, ni Igɔŋ, i sho e ŋo, igbaigba. O sho ishɔuhɔ. Amma oyehanɛ̃ o sheice ni ugur e Intɛɛ.”
Iye a taka ahɛɛi ɛti, “Shɔukpe incɛŋ, unyom ni oshɔ̃ e inyime bik a sho ni indɔk, a jẽẽ ni iye ni ateu o ushĩĩ, ∅ ɛti, ‘Okai, mã u kɔupɔ uburodi anaka atar,
indɔk e ime mi a ba a tũã ni ushĩĩhanɛ, in sheime ni ubin e ime shí in jẽhẽ iye ale.’
Uyɔ ni oshɔ̃ o onyõi a jirke indɔcke ɛti, ‘U nɛ̃he a tuki ime ihã, ti in gbaŋi me adɛi o onyõi. Ime ni aŋwɛ̃ e ime te nyiyir orɔɔ, shini in dẽẽ ni in shok in jawa iŋo ubin ni ushĩĩhanɛ.’
Ime naa hɛɛwa inyime, bik a shina dẽẽ ni a shok a jẽhẽ iye sha sho indɔke, a shé shok e jẽhẽ ko ga sho ninɛ, hɛ onya e iye.
Ime naa hɛɛwa inyime, ma nɛnɛ ashui, shé jawa inyim, ma nɛnɛ aberi, shé doki inyim, ma nɛnɛ akpɔli, shé cirkiwa inyim.
Ume e iye sha shu, shé aishi. Ume e iye sha bera, shé doki. Ume e iye sha kpɔlɔ, shé cirkihe.
Inyãã ni oshɔ̃ e inyime antɛɛ, bik uŋwɛ̃ e iye a shu ica ni iye, shá jẽhẽ ishuu?
Shãhã bik a shu oje e ino, shá jẽhẽ inaha?
Tɔ, inyime kom aner sha biwi, ma hwɛŋ a jẽhẽ aŋwɛ̃ e inyime ína shishe, ni umã u hɛɛ intɛɛ e inyime sha sho ni ahãrã shá a jẽhẽ Imara e Itan ni ume e iye sha shu iye!”
Atɛɛk e iYesu a tɔŋ kɔɔ e iBaalzabul
(iMatta 12:22-30; iMarkus 3:20-27)
Unom unyom hum, iYesu a naa atũhẽ iŋkirigõ ni uner unyom shi hã ka ayei oye, udũha a yea oye, iwor a aneke i dɔŋyɔɔ.
Abom a hɛɛ ɛti, “+Ni atɛɛk o uɛre a akirigõ, iBaalzabul, iYesu a naa atũ akirigõ.”
Abom +a bera amaki e iye ∅ ɛti, “U yotuwa inte ubin a adɔŋi e iwor e iye shu wur ni ahãrã.”
Iye a hwɛŋke ubin e imbɔɔ sha naa ahaai ni akele e imbɔɔ, a hɛɛ ∅ ɛti, “Cok e iɛɛre e iyɔɔ shi gashiyɔɔ, i naa kpei oŋgamucak iyɔɔ ni iyɔɔ, shini yɔkpɔ inom ihwɛi. Ishɔuhɔ, aɛi bik a gashi kɔɔ shé jii kɔɔ.
Bik Iŋkirigõ a gashi, a naa akpei oŋgamucak iye ni iye, iɛɛre e iye shí cer ninɛyɔɔ? Inyime ma hɛɛ ɛti ni atɛɛk e iBaalzabul ime naa tũ akirigõ.
Bik a sho ni atɛɛk e iBaalzabul ime naa tũ akirigõ, tɔ, aŋwɛ̃ e inyime a naa atũi ni atɛɛke e inyãã? Imbɔɔ shá sho aner e itɔnɔ e inyime.
Bik a sho ni atɛɛk o Ushe in naa tũ akirigõ, tɔ, ma hwɛŋ ɛti Iɛɛre o Ushe ti bayɔɔ ni inyime.
“Bik uner e igbam a tuk abin e icak e iye ni a naa ajɛpi aɛile e iye, abin a aɛile e iye a naŋ kɔɔ.
Bik unyom sha cerke iye a ba ihoi ni iye, ni a tarke iye, a shé peti ni a wikke abin e icak e iye sha naa awali, ni a yata abinŋe e iye a gashihe aneke.
Ume e iye shi hã shoi ni ime, a ni akpei oŋgamucak ni ime. Ume e iye shi hã a yik ime ekõwã, a nee shika.
Bik imara shi biwi i wuryɔɔ ni uneke, ki tɔŋ ni onɛŋe e iŋgwee sho shei gwe ni amɛ̃, i naa beri anyi azhe. Bik hã i dokiyɔɔ, i hɛɛ ɛti, ‘Shí in gui in jẽẽ me ni aɛile e ime shi in wur.’
Bik i ba i dok aɛile ta yaa kɔɔ, ni a tara a gbeshi kɔɔ,
iyɔɔ shí gui i jẽẽ i kõ ímara inyom utɔhwɛi shi i tɛɛk iyɔɔ ebiwi i ba i nyi i sher hum. Akɔti o unerhano sha bi a tɛɛk kɔɔ akom e ihĩĩdẽi.”
Iye sha yea iŋgweenɛ̃, ucɛi unyom ni oshɔ̃ a anerha a nyaŋa anyi ∅ ɛti, “Ume e iye sha mar iŋo, ni ume e iye sha hɔr iŋo, a sho uner agwiri a akele.”
Iye ɛti, “O sho ishɔuhɔ, uner a agõõi oye o Ushe ni naa kpei ubinŋe e incee sho hɛɛ, iye a tɛɛk agwiri a akele.”
Ayota e iYunana
(iMatta 12:38-42)
Aneke a tara arɛarɛ iye ɛti, “Ugaihanɛ u sho ugai shu biwi, shu naa beri ni a yotihe imbɔɔ ubin a adɔŋi e iwor, a shei ni ubin e imbɔɔ shá yotihe imbɔɔ she uyir o ume e iYunana.
Shɔukpe e iYunana sha sho ayota ni aner o uNineba, ishɔuhɔ Uŋwɛ̃ne o Uneke shá shoa ni ugaihanɛ.
Ni unom e itɔnɔ, ucɛi e iye sha sho uɛre o uSheba, shá shoka ni aner o ugaihanɛ ni a jẽhẽ ijii e imbɔɔ, hɛre e iye sha wur ka ata o odɛ̃ a ba a gõõ oyire e epeshik akom o uɛre iSolomon. Ma jɛ̃, ume e iye sha tɛɛk iSolomon imii!
Ni unom e itɔnɔ, aner o uNineba shá shoka ni aner o ugaihanɛ ni a jẽhẽ ijii e imbɔɔ, hɛre e imbɔɔ sha mɛɛk obur ni ahaukpe e imbɔɔ ni idomaa e iYunana. Ma jɛ̃, ume e iye sha tɛɛke iYunana imii!”
Upitila e iwor
“A shei ni ume e iye ka tuk upitila a ɔke ni atak e iŋkuma, shãhã a cimkpe ni eŋwẽcẽ. Ɛhɛɛ, ka tuk a duŋ shuhã, ní enɛŋe a adẽi e iye, ní aner anyii a ri anɛŋ.
Oshu o sho upitila e iwor. Bik oshu e iŋo o sho kohwɛp, iworko kocak shí tɔk ni iraŋ. Bik oshu e iŋo o sho ni iyaa, iworko kocak shí tɔk ni ushĩĩ.
U wɛjen, iraŋ e iyɔɔ shi sho ni iworko i nɛ̃he a shoi ushĩĩ.
Bik iworko kocak i sho ni iraŋ, i sheiyɔɔ ni enɛŋ o ushĩĩ, shí i raŋa kocak shɔukpe o upitila shu raŋ ni iŋo.”
IYesu a tahe ece aFarisi ni akɔi e iletaa e iMusa
(iMatta 23:1-36; iMarkus 12:38-40)
Iye a naa oyei, uFarisi unyom u yesha iye ní a jẽẽ a le ubin a alea ni aɛile e iye.
UFarisii u jɛ̃ iYesu shá shaisha a lei o ubin a alea ni a nãhã wakii abɔke,+ :38 AFarisi ka wak abɔkbɔɔ ocu ni ocu shɔkpe a aner apeti ece ka kpea, ni Ushe u ai imbɔɔ. U ri iMarkus 7:3-4.iworke i dɔŋyɔɔ.
Iteŋgashe ɛti, “Inyime aFarisi, ka wak obur e ehan ni etɛ̃, akele e inyime a tɔk ni oɛ̃ɛ̃ ni inyar.
Inyime azhɛ̃! Ume e iye sha kpea oburke, hã a sho iye ga kpea oshɔ̃i?
Tɔ, ma jẽhẽ ahã abin e inyime sha sho ni iŋkɔɔ. Bik ma kpea ishɔuhɔ, ko uŋwɛ̃ shú sho shu tan ni inyime.
Ihã i sho inyime aFarisi! Inyime ka tũ uzakka cok ayera o ubataŋ ni ma hã ka haa inyim akpei iji ni abemi o Ushe. Imbɛɛ nɛ a sho e inyime shá kpea, ni ma nɛ̃he anɛkihe abɔɔ.
Ihã i sho inyime aFarisi! Inyime ka bema ni a jawa inyime enɛŋ a asheta she shei ni iŋgaga a ashui o Ushe, ni ohwea ni ejɛ.
Ihã i sho inyime! Inyime a sho shɔukpe ajeek e iŋkɔɔ hã ke jɛ̃ kɔɔ, akom aneke ka bata, ni indak ehwɛŋɛ.”
Unyom ni oshɔ̃ akɔi e iletaa e iMusa a hɛɛ ni iYesu ɛti, “Okɔi, bik u hɛɛ ishɔuhɔ, iŋo tara u tosha ni inte kom.”
IYesu a jir urɛm ɛti, “+Ni inyime akɔi e iletaa e iMusa, ihã i sho inyime! Inyime ka cek aneke icẽ shi mota, ni ma hã ka yik inyim imbɔɔ acẽi, ko ni ihwei inyiŋ!
Ihã i sho inyime! Ma ka jin ijeek a anebi o Ushe, abom antɛɛ e inyime sha hɛr.
Inyime ni azha e inyim ma per ashu ni ma tara a bema abin a antɛtɛ e inyime sha kpea. Imbɔɔ a hɛr anebii, inyime ma jin ijeeke.
Iyɔɔ i tuk Ushe ni epeshik e iye a hɛɛ ɛti, ‘Ime shí in tuka anebi ni aŋwɛ̃nɛ e icer ni imbɔɔ, imbɔɔ shé hɛhe abom, ni a tũã abom ihã.’
Hɛre iyɔɔ, shá kpam inyime aner o ugaihanɛ, hɛre e imbɔɔ sha hɛhe anebi ka ashashi odɛ̃,
sha shai ki iHabila a ba iZakariya, ume e imbɔɔ sha hɛr ni Aɛi o Ushe ni enɛŋ o ushɛ̃. Ee, ime naa hɛɛwa inyime, shá a kpam inyime aner o ugaihanɛ hɛre a abinhanɛ kocak.
Ihã i sho inyime akɔi e iletaa e iMusa! Ma a kpamkpe uŋwɛ̃ne mankuli a aɛi ehwɛŋɛ. Inyime izhanyim ma hã nyi nyim, ma tara nyahẽ abom e imbɔɔ sha bera nyii ni a nyi.”
Iye a nɛ̃he enɛŋ hã, akɔi ni aFarisi +a shai akpɛ̃bɔɔ ni iye, a naa ashɔki iye ukõ ni orusha ni ece a abin arɛarɛ,
a naa adɛ̃ɛ̃she iye ujɔu ni a hɛɛ ubin e iye shu hã u sho iye kishã.

Ishɛ̃m ni ece a ahɛti a anɛŋ
(iMatta 10:26-27)
Uner shu hin shu kõwã, u naa bati andɔkbɔɔ, iye a shai a yei oye ni aŋwɛ̃nɛ e imaa e iye ɛti, “Ma wɛjen ni ugau a aFarisi, ahɛti a anɛŋ komno.
A shei ni ubin e iye shu cia, ume e iye shinu cirki iye. A shei ni ubin e iɔɔk, ume a aneke shina a hwɛŋɛ.
Hɛ ishɔuhɔ, ko uŋwɛ̃ e inyime shi ta ye nyim ni ushĩĩ, shé gõõbɔɔ ni iraŋ. Ubin e inyime sha hɛpɛ ni ihomoshõŋ, shé domihẽ ni icei ikak.
U gõõ iwei o Ushe
(iMatta 10:28-31)
“Inyime andɔk e ime, ime naa hɛɛwa inyime, ma nɛ̃he agõõi e iwei a aner a ahɛti a aneke, bik +a hɛr a maa, +a sheibɔɔ ni ubin e imbɔɔ shá kpea.
Shí in hɛɛwa inyim ume e inyime shá gõõa iweishe e iye. Ma gõõ iwei o ume e iye shi ka hɛr a maa ni a sho ni atɛɛk a atuki ni aɛi e ela. Ime naa hɛɛwa inyime iji, ma gõõ iweishe e iye!
“Ka goishe okpaciik otɔ̃ɔ̃ akobo ahwɛi. Hã sho ishɔuhɔ? +Ni ishɔuhɔ, Ushe hã ku yirkihe ko enyiŋ ni oshɔ̃ e imbɔɔ.
Ma jɛ̃, ni igwar ece e inyime, Ushe tu hariye kocak. Hɛ ishɔuhɔ, ma nɛ̃he agõõi e iwei. Igɔŋ e inyime i tɔŋke o okpaciik.”
U bema iYesu
(iMatta 10:32-33; 12:32; 10:19-20)
“Ime naa taki a hɛɛwa inyime, ume e iye sha yotihe aneke ɛti iye a bema ime, Uŋwɛ̃ne o Uneke shé yotihe ameleka o Ushe ɛti iye a bema unerha.
Ume e iye sha cɛɛi ime ni ashu a aneke, ime shí in tara in cɛɛ me iye ni ashu a ameleka o Ushe.
Ume e iye sha yea oye sho biwi ni Uŋwɛ̃ne o Uneke shé yishihe uhaukpe e iye, ume e iye sha yea sho biwi ni ece e Imara e Itan, a shina yishihe iye.
“Ocu e imbɔɔ sha kõ inyime +a jẽẽ ni okõŋwa a aYahudawa, ni ahĩĩdẽ, ni aner e itɔnɔ, ma nɛ̃he a haai o urɛm e inyime shá jẽẽ a jirke imbɔɔ, shãhã ubin e inyime shá jẽẽ a hɛɛ.
Hɛ Imara e Itan shí maawa inyime ubin shu she e inyime shá yea ni ocuha.”
Ocɔn ni ece o uzhɛ̃ uner o ubin
Uner unyom ni oshɔ̃ a anerha a hɛɛ ni iYesu ɛti, “Okɔi, u hɛɛhe uŋwɛ̃yir ní a gashaa okam e intɛɛ e inte sha cei ni a nɛwãyir, ni a jawa e ime.”
Iye ɛti, “Okai, nyãã a tuk ime in sho uner e itɔnɔ shãhã uner a agashi okam ni inyime?”
Ɛti, “Ma wɛjen ni oyire oɛ̃ɛ̃, irɛ a abin hã sho adoki o owoa.”
Ocuha a cɔnke imbɔɔ ocɔn ɛti, “Uner e icibi a gbɛr agui ni amanŋe e iye arɛarɛ ni iŋkɔɔ.
A haa ni akele e iye ɛti, ‘Shí in kpeatuŋwɛ̃ɛ̃ kom? In shei me ni enɛŋ a ashĩi a aguile e ime.’
Ɛti, ‘Ubin e ime mi shí in kpea, shí in gamihẽ eduru e ime ni in jin shi gɔŋ, ni in shĩĩ aguile e ime ni abinŋe e ime shi in kau.
Ime shí in hɛɛhe akele e ime ɛti, U sho ni ubin a alea urɛurɛ ni iye, ume e iye shú yɔk omɛk ni omɛk. U nyi azhe, u le, ni u hwa, ni u gõõ iban.’
“Ushe u hɛɛ ni iye ɛti, ‘Uzhɛ̃, ni ushĩĩhanɛ shé e aishihe owoa e iŋo. Abinŋe e iŋo shu kõwã shá sho e inyãã kom?’
A sho ishɔuhɔ ni ume e iye sha kõwã abin o odɛ̃, ni a shei ni ubin ni enɛŋ o Ushe.”
Ma nɛ̃he ahaai e ihɛ
(iMatta 6:25-34)
IYesu a hɛɛ ni aŋwɛ̃nɛ e imaa e iye ɛti, “Hɛ ishɔuhɔ, ime naa hɛɛwa inyime, ma nɛ̃he ahaai e ihɛ uyir e inyime shá kɔtɔ, hɛre o ubin a alea, shãhã oyire e iwor nyim, hɛre a abin e inyime shá tuka.
Hɛ akɔtɔ a tɔŋ kɔɔ ubin a alea, iwor i tɔŋyɔɔ abin she tuka.
Ma ri onou o ushi, hã ka doishibɔɔ idoi, hã ka gbɛtibɔɔ, a sheibɔɔ ni onyõ a aŋwɛ̃i a abin, a sheibɔɔ ni uduru, Ushe ku jẽhẽ imbɔɔ ubin a alea. Igɔŋ e inyime hã i tɔŋ iyɔɔ o ono o ushi?
Inyãã ni oshɔ̃ e inyime shá dẽna takihe ece e iye inom ekɔtɔ hɛre a ahaai e ihɛ?
Tɔ, bik ma shina dẽẽ ni ma kpea wee o ubin kepiu shɔukpe e iyenɛ, uŋwɛ̃ u tuk ma naa ahaai ihɛ ni oyire a abin e iŋkɔɔ sha bɔr?
“Ma ri uyir ehwur shi ke sheŋ, hã ke kpe kɔɔ icer ni ishɔuhɔ, ime naa hɛɛwa inyime, ko iSolomon ni igɔŋ e iye, hã a kpei ishe shɔukpe e iŋkɔɔ.
Tɔ, bik Ushe shú kpehe ubẽhẽ ishe ishɔuhɔ, ubẽhẽ e iye shu sho enye, idã a kpohe ni ela, ni mãã u hɛɛ inyime? Inyime aner a ajẽhẽ iji shi cika!
Ma nɛ̃he a hai ihɛ hɛɛ o ubin e inyime shá lea, shãhã ubin e inyime shá hwa, ma nɛ̃he a sheni akele.
Aner o odɛ̃ ka bera uyir abin imbɔɔ no, intɛɛ e inyim a hwɛŋke inyime a sho ni akaha a abinhanɛ.
Ni ogauha, ma shai a beri Iɛɛre o Ushe, shé takuwa inyim abin akɛ.”
Ma ŋwe abin o obɔk ni ahãrã
(iMatta 6:19-21)
“Ma nɛ̃he a gõõi iwei, inyime odu sho cika e ime, intɛɛ e inyime ka gõõ iban ní iye a jawa inyime ogau ni iɛɛre e iye.
Ma goishe abin e inyime sha sho ni iŋkɔɔ, ni ma jẽhẽ ahã icibii. Ma ŋwɛhẽ ece inyim ayeba e iŋkɔɔ hã ke hɔ̃ kɔɔ, abin o obɔkkomno e inkɔ hã ki shenikɔ ni ahãrã, ni enɛŋ a ahɛu hã ka nyibɔɔ, ulɛ hã ku tara u sheni ye.
Hɛre e enɛŋ a abin o obɔk o uneke sha sho, akele e iye ga sho hum.
Ma sher ishou
“Ma sher ishou, apitila e inyime naa gati ela.
Ma sho shɔukpe aneke e imbɔɔ sha naa ajɛpi intɛɛ a aɛile e imbɔɔ sha jẽẽi ogben e ihea, bik a ba kpɔlɔ adɛi ní imbɔɔ +a cirkihe nimocuha.
Agwiri a akele a sho agãã abom e intɛɛ a aɛile e imbɔɔ shá ba dokbɔɔ a sher a naa ajɛpi iye. Ime naa hɛɛwa inyime iji, a shé tũhẽ anyim sha gɔŋ e iye, ni a hɛɛ ni imbɔɔ ɛti e sheta ni a le ubin a alea, a dosha imbɔɔ anyiŋ anyiŋ ni a jẽhẽ imbɔɔ ubin a alea.
Bik a ba ni ateu o ushĩĩ, shãhã ni igɔŋoca, a ba dok imbɔɔ shacer, agwiri a akele a sho agããhano.
Ma hwɛŋ ɛti, intɛɛ a aɛi bik a hwɛŋ ocui o uhɛu shá +a ba, a shina nɛ̃he ní +a nyi +a yahe abinŋe e iye.
Ma sher ishou, hɛre o Uŋwɛ̃ne o Uneke shá ba ni ocu e inyime shi hã a haanyim.”
Ugãã e iye sha shei ni iji
(iMatta 24:45-51)
IBitrus ɛti, “Ateŋgashe, ocɔnhanɛ o sho ni ece e inte takɔ, shãhã ni abom?”
Iteŋgashe ɛti, “Inyãã a sho uner a akpami a aɛi ume e iji ni ume e epeshik? A sho ume e intɛɛ a aɛile e iye shá tuk akpami a aɛile e iye, a naa ajẽhẽ ubin a alea agãã e imbɔɔ sha tara sho ni aɛile ni oshɔ̃ ocu.
Agwiri a akele a sho ugããhano, ume e intɛɛ a aɛile sha ba dok iye ni icerke e iye.
Iji, ime naa hɛɛwa inyime, a shé tukihe ugããhano ijɛu a abinŋe e iye kocak.
Ugããhano bik a hɛɛ ni akele e iye ɛti, ‘Intɛɛ a aɛile e ime a daai a bai,’ ni a shai a peti agãã abɔɔ, sha cak ni sha cɛi, ni a le ni a hwa ni a hĩa,
intɛɛ a aɛi o ugããhano shá ba ni unom e iye shi hã tuki akele, ocu e iye shi hã hwɛŋi, a shé ba e shamihẽ iworke, ni a tuke ni aneke e imbɔɔ sha sheibɔɔ ni iji.
“Ugãã e iye sha hwɛŋ ubin e intɛɛ a aɛile e iye sha bema ní a kpea, ni hã a sheti ishou, ni a hã kpei ubin e intɛɛ a aɛile e iye sha bema, shá dok apeta akom e iji.
Ume e iye shi hã hwɛŋii, ni a kpea ubin e iye shu mak epeta, shá perke kepiu. Ume e imbɔɔ sha jẽhẽ ubin shu rɛ, shá bera ubin shu rɛ ni iye. Ume e imbɔɔ sha jẽhẽ akpami o ubin shu rɛ ni iji, shá bera ubin shu rɛi ni iji ni iye.”
IYesu a kõ agashi o oce a ba odɛ̃
(iMatta 10:34-36)
“Ime in ba atuki e ela ni odɛ̃hanɛ. Bik a sho abemi e ime, elai te tukice!
In sho ni ubaptisma e Imbɔɔ shá kpewa ime, in shei me ni anɔɔ a akele she a kpewa.
Inyime ∅ ɛti ime in kõ anɔɔ a akele in ba odɛ̃? Nihẽ! Ime naa hɛɛwa inyime, in kõ agashi o oce in ba.
Sha shai incɛŋ, ni oshɔ̃ aɛi anyiŋ, ener etɔ̃ɔ̃ shé gashibɔɔ onɛŋ ohwɛi, etar sha kpea oŋgamucak ni ehwɛi, ehwɛi a kpea oŋgamucak ni etar.
Intɛɛ shá kpea oŋgamucak ni uŋwɛ̃i, uŋwɛ̃ a kpea oŋgamucak ni intɛɛi. Inyaa shá kpea oŋgamucak ni unɛɛkpe, unɛɛ a kpea oŋgamucak ni inyaai. Iŋkoko shá kpea oŋgamucak ni ucɛ̃ o uŋwɛ̃i, ucɛ̃ o uŋwɛ̃ a kpea oŋgamucak ni iŋkoko e iye.”
Ahwɛŋi o ocu
(iMatta 16:2-3)
IYesu a hɛɛ ni aneke arɛarɛ ɛti, “Bik ma jɛ̃ inai shi hin udẽi o unom ku nyi, ma ka hɛɛ ɛti, inai shí jia, shí gi jiiyɔɔ.
Bik ma gõõ ugbak shu naa tẽi u jẽẽ unɔr, ma ka hɛɛ ɛti anɛŋɛ shé wura, shé ge wuri kɔɔ.
Inyime aner a akpɛi a aneke, ma hwɛŋ nyim a hɛɛi uyir o obẽ ko sho, ni uyir a ahãrã ka sho, uŋwɛ̃ɛ̃ u tuk ma mɔk inyim a hɛɛi uyir a abin e iŋkɔɔ sha naa ayoti ocuhanɛ?
U gbesha ni indɔk o ukõ e iŋo
(iMatta 5:25-26)
“Uŋwɛ̃ɛ̃ u tuk ma hã ka tɔnɔ nyim ece e inyime itɔnɔ ni hɛ ubin shu she ni akele e inyime?
Unyom bik naa kõi iŋo a jẽẽ ni iŋgaga o uɛre, u dɛ̃ɛ̃ kogiŋ ni u gbesha ni iye, ni ma ni a sho ni udẽ. Bik u kpɛ̃ŋo, a shé tukihe iŋo ni obɔk o uɛre. Uɛɛre a tuk iŋo ni obɔk aŋgbaŋari. Aŋgbaŋari a tuk iŋo ni onyõ o ushĩĩ.
Ime naa hɛɛwa iŋo, shinu wuta ni hum she iŋo u hai igãã e imbɔɔ sha tuk iŋo kocak.”

Amɛɛk o obur shãhã acee
Ni ocuhano, abom ni oshɔ̃ a aneke e imbɔɔ sha sho ni hum +a hɛɛhe iYesu oyere a aner o uGalili abom e iBilatus sha tuk +a hɛr ni +a ka umɛhɛ e imbɔɔ ni ushɛ̃ e imbɔɔ a naa akpehe Ushe.
Iye ɛti, “Hɛre e imbɔɔ sha hɛr aner o uGalili ishɔuhɔ, inyime naa jɛ̃i a sho imbɔɔ a tɛɛk uhau ni oshɔ̃ a aner o uGalili kocak?
Ko kepiu! Ime naa hɛɛwa inyime, bik ma hã mɛɛk oburknyim ni idẽẽ shi biwi e inyime, ma shá ce shɔukpe e imbɔɔ.
Shãhã inyime naa haai ɛti ener ukou ni imbɔɔ utɔrɔkhano abom e ijin shi der shi jii i lɔtibɔɔ ni uSiluwam, a sho imbɔɔ a tɛɛk akpei o uhau ni aner o Urushelima?
Ko kepiu! Ime naa hɛɛwa inyime, bik ma hã mɛɛk oburknyim ni idẽẽ shi biwi e inyime, ma shá ce shɔukpe e imbɔɔ.”
Ocɔn o uti e ihou e iye shu hã tũ ye akpɔ
Iye a cɔnke imbɔɔ ocɔn ɛti, “Uner unyom a sho hum, sha dũã uti e ihou ni aman e eti e iye. A ba akpeishi akpɔi, hã a ba a doke nik ukpɔ unyiŋ.
A hɛɛ ni uneke e iye sha ni icer ni amanŋe ɛti, ‘U jɛ̃, cok omɛɛk otar shi in nɛnɛ abai akpeishi akpɔ o utihanɛ, hã ki in ba in dokpe. U gbɛr u taŋkẽ! A tara a dɛ̃ɛ̃ a kakihe eti akom enɛŋ.’
Iye ɛti, ‘Okɔi! U nɛ̃he ní in gbeshihe, ni in tuke ihwɛ̃ ni amɛɛk iŋkɔɔ nɛ.
Bik a kpena a tũ akpɔ tɔ, bik hã tũi, +a gbɛr +a taŋkẽ.’ ”
IYesu a dɔŋke ucɛi unom a anyi a azhe
Iye a nii imaa ni oshɔ̃ e iŋgaga a ashui o Ushe ni oteu ocom unom a anyi a azhe a aYahudawa.
A mɛɛk a jɛ̃ ucɛi unyom, iŋkirigõ sha tuke iyaa omɛɛk ukou ni iŋgwee utɔrɔk. Ucɛiha ke jẽa e dããk, hã ke e berki.
IYesu sha jɛ̃i, a yeshii ɛti, “Anyaa a aɛi, iyaa e iŋo i dɔŋyɔɔ.”
A tora obɔke ni ecei o ucɛiha, nimocuha, ucɛiha a berka e dɛ̃ɛ̃ ni a kõshã Ushe.
Ihĩĩdẽ e iŋgagai a gõõ uham hɛre e iYesu sha dɔŋke ucɛiha Unom a anyi a azhe. A hɛɛ ni aneke e imbɔɔ sha sho ni hum ɛti, “Inom e icer i sho utɔ̃nyiŋ, ma ba ni inom iyɔɔ ní a dɔŋke inyime, ma nɛ̃he a bai ni Unom a anyi a azhe.”
Iteŋgashe a jirke iye urɛm ɛti, “Aner a akpɛi a aneke! Inyãã ni oshɔ̃ e inyime hã ka gaake inake e iye, shãhã izhanci e iye, ni a kõ a jẽẽ ni enɛŋ a ahwai a amɛ̃ Unom a anyi a azhe?
Ucɛihanɛ, sha sho ni okpi be Ibrahim, ume e iŋkirigõ sha gwesha omɛɛk ukou ni iŋgwee utɔrɔk, hã shei ní a dɔŋke Unom a anyi a azhe?”
Oye ocom e iye sha yea no, o tuk aŋgamucak e iye a gõõ acaa. Abom a shutik hɛre e imbɔɔ a jɛ̃ abin a adɔŋi e iwor e iye sha kpea.
Ogben o oye ni ece e ishaŋ e ikotai
(iMatta 13:31-32; iMarkus 4:30-32)
Ocuha iYesu ɛti, “Iɛɛre o Ushe i sho ninɛyɔɔ? Ime shí in gbokpa iyɔɔ ni uŋwɛ̃ɛ̃?
Iɛɛre o Ushe i sho shɔukpe e ishaŋ e ikotai, o uner unyom sha nɛnɛ a doi ni amanŋe e iye, i cĩ i gɔŋ i mɛɛk uti, onoŋ a ahãrã o ba o nok ataa e imbɔɔ ni anakpe.”
Ogben o oye ni ece o ugau
(iMatta 13:33)
IYesu a gui a rusha ɛti, “Ime shí in gbokpa Iɛɛre o Ushe ni uŋwɛ̃?
I sho shɔukpe o ugau ume o ucɛi unyom sha kaa ni ogɔk a agui etẽnjɔu a amaki a abin atar, ugaukpe ba u kaa u gbokpa iye ni ogɔke.”
Adɛ she wɛkpɛɛ
(iMatta 7:13-14; iMatta 7:21-23)
IYesu a dur udẽi a naa ajẽẽi Urushelima, a aakpa a nyi iteu shi gɔŋ ni shi cika a naa amaahe aneke.
Uner unyom a rushii ɛti, “Atɛŋgashe, aneke +a sho kepiu e imbɔɔ shá doka enaŋa?”
IYesu ɛti,
“Ma tɛtɛ kogiŋ ní ma nyi ni adɛ she wɛkpɛɛ, hɛ aneke arɛarɛ shá tɛtɛ ní imbɔɔ +a nyi a shina dẽna nyi.
Bik intɛɛ a aɛi ta nyii ni aɛile e iye ni a cihe iŋgagai, inyime shá dɛ̃ɛ̃ ni odɛ̃ ni ma kpɔlɔ ni ma hɛɛ ɛti, ‘Antɛɛ aɛi, maa u cirkiwa inte adɛi.’ Iye shá jirke inyim urɛm ɛti, ‘Ime hã in hwɛŋime inyime, hã in gui in hwɛ̃ŋme enɛŋ e inyime sha wur.’
Ocuhano ma shá shaisha aãŋacẽ ni ma naa ahɛɛi ɛti, ‘Hɛ! Inte she le ni ke hwa ni iŋo, u tara u maa imaa ni iteukpe e inte.’
Iye shá hɛɛ ɛti, ‘Ime hã in hwɛŋime enɛŋ e inyime sha wur. Ma shok inyim ni hɛ̃ɛ̃, inyime aner sha biwi!’
A aãŋacẽ ni atã e ishaŋanyi asho ni hum ocu e inyime sha jɛ̃ Ibrahim, ni Ishaku, ni iYakubu, ni anebi kocak ni Iɛɛre o Ushe, ni a ak a gomihẽ inyime.
Aneke shá wuta ni udẽ o unom ku wur, ni udẽ o unom ku nyi, ni uhã, ni unɔr, a ba sher alei o ogben ni Iɛɛre o Ushe.
Ma jɛ̃! Abom e imbɔɔ sha sho amaa o obur, shá sho ahĩĩdẽ, ahĩĩdẽ shá sho amaa o obur.”
IYesu a haa ihɛ ni ece o Urushelima
(iMatta 23:37-39)
Ni ocuhano aFarisi abom a ba a hɛɛ ni iYesu ɛti, “U nɛke enɛŋhanɛ, hɛ iHiridus a bera e hɛtihe iŋo.”
Iye ɛti, “Ma jẽẽ, ma hɛɛhe igwɛ o ushihano ɛti, ‘Enye ime naa tushi akirigõ, idã ishɔuhɔ, ikpe ime shí in maa icerke e ime.
+Ni ishɔuhɔ, ime shí in kpea icerke e ime enye ni idã ni ikpe, hã o sho kishã shá hɛɛ ɛti, a hɛrke unebi ni enɛŋ she cek bik hã a sho ni Urushelima ba.’
“Ehe, inyime aUrushelima, aUrushelima! Inyime aner a ahɛti a anebi ni aner a atããi e itɛi abom e imbɔɔ sha ba icer ni inyime! Wa shõŋ ki in bema kõwĩ inyime enɛŋ enyiŋ shɔukpe e ino ki kõwã aŋwɛ̃ e iye ni apɛmɛ e iye ma kpɛ̃ inyim!
Jɛ̃! Oteukpe e inyime shó mɛɛkce enyaŋ. Ime naa hɛɛwa inyime, ma shina gui jɛ̃ ime, she ku unomŋwe e inyime shá hɛɛ ɛti, ‘Agwiri a akele a sho ume e iye sha naa abai ni ocoke e Iteŋgashe!’ ”

IYesu a dɔŋke uner e iyaa
Unom unyom hum, Unom a anyi a azhe a aYahudawa, iYesu a nyi ni aɛi e ihĩĩdẽ a aFarisi unyom ní iye a le ubin a alea. Aneke a naa arishi ní imbɔɔ a jɛ̃ ubinŋe e iye shá kpea.
Uner unyom, ume abɔcke ni adacke she shẽshã a ba param ni iye.
IYesu a rusha akɔi e iletaa e iMusa ni aFarisi ɛti, “Ikpemŋwẽ e inte i jawa inte anyi a adɔŋi o uneke unom a anyi a azhe shãhã hã i jayɔɔ?”
Imbɔɔ a dɛ̃ɛ̃ kocɛ̃i. IYesu sha dur unerha a kpam, a dɔŋke ni a hwei oshoi.
A mɛɛk a rusha imbɔɔ ɛti, “Inyãã ni oshɔ̃ e inyime, bik uŋwɛ̃ shãhã inake e iye i ji i nyiyɔɔ ni ohwɛhɛ, a shina a jẽẽ a tũhẽ Unom a anyi a azhe?”
Imbɔɔ a tɛtɛ jir urɛm o orushahanɛ a dakbɔɔ.
U nɛke anyaŋi e ece
IYesu sha jɛ̃ abom ni oshɔ̃ a aneke e imbɔɔ sha yesha hɛre a alei o ubin a alea sha naa atushi ekpou sha she, a nyishĩhẽ imbɔɔ inyishãhanɛ:
“Unyom bik a yesha iŋo ogben e ihea, u nɛ̃he ajẽẽi u shai asheti ni enɛŋ she gɔŋ, tan a yesha unyom sha tɔŋke iŋo igɔŋ.
Uneke e iye sha yesha inyime shá ba hɛɛ ni iŋo ɛti, ‘Mãã u shocko ni u jẽhẽ uner umi enɛŋ.’ Shú shok u jẽẽ iŋo ni enɛŋ she cikii. Iŋo u jɛ̃, acaa shá duti iŋo.
Amma unyom bik a yesha iŋo ogben, u jẽẽ u bera enɛŋ she cikii u sher, hɛ ni ocu o uner o ogbenŋe shá ba, shá hɛɛ ni iŋo ɛti, ‘Okai, u shok u ba ni enɛŋ she gɔŋi.’ Ishɔuhɔ shú doka igɔŋ ni abom e imbɔɔ sha ba ogbenŋe.
Hɛ ko inyãã sha sho ni anyaŋi e ece, a shé dããke. Ume e iye sha dããke ecei, a shé nyaŋihẽ.”
Akpei sho she
IYesu a hɛɛ ni ume e iye sha yeshii ɛti, “Bik u yesha unyom hɛre alei o ubin a alea, shãhã ogben, u nɛ̃he a yeshi andɔk e iŋo, shãhã aŋwɛ̃bɔɔ e iŋo, shãhã imaishe e iŋo, shãhã andɔk a asheta e iŋo aner o ubin takɔ, hɛre o unom e idã imbɔɔ shé ge yeshibɔɔ iŋo. Ishɔuhɔ, imbɔɔ a haishe iŋo kom.
Amma bik shú yesha aneke ogben, u yesha ahã, ni aŋgbetik adak, ni aner e iworbɔɔ shi ɔɔryɔɔ, ni ahok.
Ishɔuhɔ, shú doka agwiri a akele, hɛre imbɔɔ nɛ shina dẽna haisha. A sho Ushe shú haishuwa ni unom a aner e iji shá shoka ni ajeek.”
Ocɔn o ogben sho gɔŋ
(iMatta 22:1-10)
Ocu a anyiŋ ni oshɔ̃ a abom e imbɔɔ sha sher alei o ubin a alea ni iye sha gõõ oyehanɛ̃, +a hɛɛ ni iYesu ɛti, “Agwiri a akele a sho uneke e iye shá lea ubin a alea ni ogben e Iɛɛre o Ushe.”
IYesu a jir urɛm ɛti, “Uner unyom a sho hum, a tuk ogben sho gɔŋ ni a yesha aneke arɛarɛ.
Ocu o ogbenŋe sho yɔk, a tuk ugãã e iye ní a hɛɛhe abom e iye sha yesha ɛti, ‘Ma ba, iroishe ti maayɔɔ.’
Kocak e imbɔɔ, ko inyãã a hɛɛ ubinŋe e iye shú nyahẽ iye abai. E ihĩĩdẽi a hɛɛ ɛti, ‘In goi enɛŋ kicɛŋ, ni in jẽẽ in jɛ̃. Shini in doka abai.’
Unyom a hɛɛ ɛti, ‘In goi ínak e iram ukou, ni in jẽẽ in mak ni ushi. Shini in doka abai.’
Nik incɛŋ, unyom a hɛɛ ɛti, ‘Ime in hea ucɛi shu ha, hɛre e iyɔɔ, shini in doka abai.’
Ugããha a ba a hɛɛhe intɛɛ a aɛile e iye abinŋe e imbɔɔ sha hɛɛ kocak. Intɛɛ a aɛile a gõõ uham ni a hɛɛ ni iye ɛti, ‘U wur shi injõŋ, u dosha idẽ ni iwi o oteukpe, u yesha ahã, aŋgbetik adak, ahok, ni aner e iworke e imbɔɔ shi ɔɔryɔ ní a ba.’
Ugããi a ba hɛɛ ɛti, ‘Antɛɛ a aɛi, ubinŋe e iŋo shu hɛɛ, tu kpe ye, nik incɛŋ, enɛŋe e nãhã e tɔkice.’
A hɛɛ ni iye ɛti, ‘U wur u jẽẽ ni idẽ shi gɔŋ ni shi cika o ushi, u yesha aneke ní a ba, ní aɛile e ime a tɔk.
Ime naa hɛɛwa inyime, ni oshɔ̃ abom e ime shi in yesha ni ihĩĩdẽi, a shei ni ume e iye shá gõõa ilɔlɔ o ubin a alea e ime.’ ”
Ihã a adoshi e Iteŋgashe
(iMatta 10:37-38)
Unom unyom hum, uner shu hin naa doshi iYesu, a mɛɛk a hɛɛ ni imbɔɔ ɛti,
“Uneke e iye sha bema doshi e ime, bik hã bemi ime a tɛɛke intɛɛ e iye, shãhã inyaa e iye, shãhã ucɛ̃ e iye, shãhã aŋwɛ̃ e iye, shãhã aŋwɛ̃bɔɔ e iye ni anɛbɔɔ e iye, ni ece e iye, a shina shoa uŋwɛ̃ne e imaa e ime.
Ume e iye shi hã nɛni utuu shu gatik e iye ni a dosha ime, a shina ashoa uŋwɛ̃ne e imaa e ime.
Shɔukpe incɛŋ, bik unyom ni oshɔ̃ e inyime a bema jini enɛŋ e ijɛu, a shina sheta kita ni a haa abinŋe e iye shá hɛtɛ ni ijinŋe nishi iye a shai ajini?
Bik hã a kpei ishɔuhɔ, ni a shai ijinŋe, a shina kuisha, aneke e imbɔɔ sha tɔŋ hum she nyirĩĩ,
ni a hɛɛ ɛti, ‘Unerhanɛ a shai ijin hã dẽẽ akuishe.’
“Bik uɛɛre e iye sha sho ni aŋgbaŋari ínak ukou shá jẽa iwa ni uɛre e iye sha sho ni aŋgbaŋari ínak ikou ihwɛi, she iye a sher kita ni a ri shãhã a sho ni igbamŋwẽ e iye shá taŋ iwai ni uyɔ.
Bik a shei ni igbamŋwẽ, ni imbɔɔ ni a sho kigbak, shá tuka abom ní +a jẽẽ a shu oshuu a asheti a anɔɔ a akele.
Ishɔuhɔ shá shoa ni inyime, bik ma shina nɛ̃he ko uŋwɛ̃ɛ̃ e inyime sha sho ni iye, ma shina shoa aŋwɛ̃nɛ e imaa e ime.
Ogben o oye ni ece e eãã
(iMatta 5:13; iMarkus 9:50)
“Eãã e sho ubin shu she, bik hã elɔlice, she kpea ninɛ ni e lɔlɔ?
E sheice ni ogau ko ni abẽ, shãhã ihwɛ̃, shé taŋihẽ. Uneke e iye sha sho ni ato a agõõi oye, a gõõ!”

Ocɔn e idɔi e iyɔɔ shi buiyɔɔ
(iMatta 18:12-14)
Unom unyom hum, aner a aishi otoŋ e igbam ni aner o uhau abom a ba ní imbɔɔ a gõõ imaa e iye.
AFarisi ni akɔi e iletaa e iMusa a shai agũni keeye ɛti, “Unerhanɛ a naa aishi aner o uhau, ni a naa alei ubin a alea ni imbɔɔ.”
IYesu a cɔnke imbɔɔ ocɔnhanɛ ɛti,
“Unyom ni oshɔ̃ e inyime bik a sho ni ídɔi ikou ukou, inyiŋ i buiyɔɔ, a hã ka nɛ̃he ikou utũrã ni imbɔɔ utũrãi ni enɛŋ a alea ni a jẽẽi a beri e iyɔɔ shi buiyɔɔ she iye a dok?
A bik a dok, shá shutik ni a nɛnɛ a tora ni atɛke.
A jẽẽi ni aɛi, a yesha andɔk e iye ni andɔk a asheta e iye ni a hɛɛ ni imbɔɔ ɛti, ‘Ma shutik ma yipa hɛre e ime shi in dok idɔshe e ime shi buiyɔɔ.’
Ime naa hɛɛwa inyime, ishɔuhɔ eshutik shá shoa ni ahãrã ni ece o uner o uhau unyiŋ sha mɛɛk oburke ni ahaukpe e iye, a tɔŋke aner e iji ikou utũrã ni imbɔɔ utũrã, e imbɔɔ sha sheibɔɔ ni akaha a amɛɛk obur.”
Ocɔn e icibi e iyɔɔ shi buiyɔɔ
“Shɔukpe e iŋcɛŋ, ucɛi bik a sho ni icibi ajɔu ukou, unyiŋ bik u bui ye, hã ka tuk ela ni a yahe aɛile kocak ni a wɛjen ni a bera she iye a jɛ̃?
Bik a jɛ̃, ka yesha andɔk e iye ni andɔk a sheta e iye ni a hɛɛ ni imbɔɔ ɛti, ‘Ma yik ime eshutik hɛ ime shi in jɛ̃ icibiha shi buiyɔɔ.’
Ime naa hɛɛwa inyime, ishɔuhɔ a sho ubin e eshutik ni ameleka o Ushe ni ece o uner o uhau unyiŋ sha mɛɛk oburke ni ahaukpe e iye.”
Ocɔn o uŋwɛ̃ e iye sha buile
IYesu a taka a hɛɛi ɛti, “Uneke nyom a sho hum, a sho ni aŋwɛ̃ ahwɛi.
Shu cikii a hɛɛ ni intɛɛ e imbɔɔ ɛti, ‘Antɛɛ, u jawa e ime okamŋwẽ nishi u ce iŋo.’ Iye a gasha a jẽhẽ.
“Sha shɔukpɔ inom kepiu, uŋwɛ̃ hã a yaa abin e iye kocak a jẽẽi obẽ sho der. Ni hum, a hɛrke abin e iye kocak ni icer e ishɛɛ.
A hɛr okamŋwẽ a maa kocak, oteuha o jii imei. Ihã i durke,
a dok icer ayari a alede o uner unyom hum ni obẽha.
A kora a hwai ogɔk o urũ a aledei shi ka hwa, ashei ni uneke e iye sha jẽhẽ.
“Akele e iye sha gui a ba kɔɔ, a sher ni a haa ɛti, ‘Aner e icer ashõŋ e intɛɛ e ime ka le ni +a hwa ni +a taŋkẽ, ime mi nee ece ime ni imei?
Ime shí in shok in jẽẽ ni intɛɛ e ime, in jẽẽ in hɛɛ ni iye ɛti, “Antɛɛ, ime in kpea uhau ni enɛŋ o Ushe ni enɛŋ e iŋo.
A nɛ̃he a guna yesha ime uŋwɛ̃ e iŋo. U tuk ime in sho shɔukpe unyiŋ ni oshɔ̃ a aner e icerke e iŋo.” ’
“Iye a shok a gui a jẽẽi ni intɛɛi. Ni iye ni a sho kigbak, intɛɛi a jɛ̃ a hwɛŋke. Atoi sha kõi, a jẽẽ a kaa uŋwɛ̃i a ŋwuwã.
Uŋwɛ̃i a hɛɛ ni intɛɛi ɛti, ‘Antɛɛ, ime in kpea uhau ni enɛŋ o Ushe ni enɛŋ e iŋo. A nɛ̃he a guna yesha ime ɛti uŋwɛ̃ e iŋo.’
Intɛɛi a hɛɛ ni agãã e iye ɛti, ‘Shinjõŋ! Ma kõ anyim sha sheei ma ba tuke ni iworke. Ma tuk imaŋ ni ihweishe ni akɔi a adak ni adake.
Ma dur inak shi manii ma ba ŋwa. Ke le ni ke shutik.
Hɛ uŋwɛ̃ ume e ime nɛ a cei ni a shoke, a buile, ke gui e jɛ̃i.’ Imbɔɔ a shai ashutike.
“Ni ocuhano, uŋwɛ̃ shu kõi a sho ni ushi. A gui, a ba a yo ni aɛi, a gõõ ugun a abin she bata ni ajer.
A yesha unyiŋ ni oshɔ̃ a agããi a rusha ubin e iye shu naa kpei.
Iye a jir urɛm ɛti, ‘Uŋwɛ̃nyim a bai, intɛɛ e iŋo a ŋwa inak shi manii hɛre e iye sha bai aban-aban.’
“Uŋwɛ̃ shu kõi a gõõ uham ni a kpɛ̃i a nyii ni aɛi. Intɛɛi a wur a jẽẽ a shui ní a nyi ni aɛi.
Iye a jirke intɛɛi urɛm ɛti, ‘U jɛ̃! Cok omɛɛkhanɛ in nɛnɛ akpewa iŋo icer shɔukpe o ugãã, hã in kpɛ̃ me akpei o ubin e iŋo shu hɛɛ ɛti in kpea. +Ni ishɔuhɔ hã u taba jawa ime ubinŋe, ko wee uŋwɛ̃ne e ibõ ní in ŋwa in tã ni in shutik ni andɔk e ime.
Amma uŋwɛ̃ ume e iŋo nɛ sha jẽẽ a hɛr okamŋwẽ e iŋo ni íkar ni a bai, iŋo u hɛr inak shi manii hɛre e iye!’
“Intɛɛi ɛti, ‘Oŋwɛ̃ e ime, iŋo u sho hum ni ime cok o ubin e ime u sho e iŋo.
A she ní ke shutik ni ke gwira akele, hɛ uŋwɛ̃nyim a cei ni a shoke, a buile, ke gui e jɛ̃i.’ ”

Ogben o oye o uŋwɛ̃ne e icer sha sho ni ekoi
IYesu a hɛɛ ni aŋwɛ̃nɛ e imaa e iye ɛti, “Uner o ubin unyom hum, a gõõ ɛti uŋwɛ̃ne e icerke e iye a naa akpei ishɛɛ ni abinŋe e iye,
a yesha uŋwɛ̃ne e icerke a hɛɛ ni iye ɛti, ‘Uŋwɛ̃ɛ̃ ime naa gõõi ni ece e iŋo ishɔuhɔ no? U hɛɛwa ubin e iŋo shu naa kpei ni icibi e ime, iŋo shinu gunu sho uŋwɛ̃ne e icerke e ime.’
“Uŋwɛ̃ne e icerke a hɛɛ ni akele e iye ɛti, ‘Imii, intɛɛ a aɛile e ime shé kilihe ime ni icerke, ime shí in kpea tuŋwɛ̃ɛ̃ komno? Imii in she ime ni igbam e icer, in tara in gõõ acaa e ime shí in inyime oshuu.
Ĩhĩĩ! In hwɛŋke ubin a akpei ní aneke a ai ime ni iɛile e imbɔɔ, bik intɛɛ a aɛile e ime a tana a kilihe ime.’
“Iye a yesha cok aneke e imbɔɔ sha sho ni ohɛi e intɛɛ a aɛile e iye anyinanyi, a rusha e ihĩĩdẽi ɛti, ‘Intɛɛ a aɛile e ime a naa adoshi iŋo inɛ̃?’
Ɛti, ‘Agerwe a acei ikou ukou.’ Iye ɛti, ‘Shinjõŋ u ai ugurhanɛ u sher ni u leta ikou itɔ̃ɔ̃.’
A hɛɛ ni unyom ɛti, ‘Iŋo a doshi iŋo inɛ̃?’ ∅ Ɛti, ‘Ahwira a agui ikou ukou.’ A hɛɛ ni iye ɛti, ‘U ai ugurhanɛ u leta ikou utɔrɔk.’
“Intɛɛ a aɛile a koshaa uŋwɛ̃ne e icer ume iye sha shei ni iji ha hɛɛ ekoi e iye sha sho ni iŋkɔɔ. Hɛ aŋwɛ̃nɛ o odɛ̃ a sho ni ekoi a tɔŋbɔɔ aŋwɛ̃nɛ e iraŋ.
Ime naa hɛɛwa inyime, ni icibi shi sho ubin o odɛ̃, ma kpea icer ni iyɔɔ ni ma dok andɔk, ko ni ocui a abin o odɛ̃i sha takɔ, Ushe shú aisha inyime ni aɛi akom e igba.
“Uneke e iye sha kpea kishã ni ubin shu cika shé kpei kishã+ ni ubin shu rɛ, uneke e iye shi hã akpei kishã ni ubin shu cika shí ga kpea ishɔuhɔ ni ubin shu rɛ.
Bik ma hã kpenyim kishã ni abin o odɛ̃hanɛ, inyãã shá jawa inyime adoka e iji?
Ma bik hã ga a kpea inyim kishã ni abin o unyom, inyãã shá jawa inyime abin e iŋkɔɔ sha sho e inyime?
Ashei ni ugãã e iye shi shá a kpehe antɛɛ a aɛi ahwɛi icer o ugãã. Ko iye a kpɛ̃i unyiŋ ni a bema ehwɛile, shãhã a jẽhẽ ece e iye ni unyiŋ ni a jɛ̃ icika ehwɛile. Ma shina dokpa Ushe ni icibi ocu onyiŋ.”
Ímaa e iYesu inyom
(iMatta 11:12-13; 5:31-32 iMar 10:11-12)
AFarisi aner a abemi e icibi, sha gõõ oyehanɛ̃, a kpasha inyibɔɔ.
IYesu a hɛɛ ni imbɔɔ ɛti, “Inyime a sho abom e imbɔɔ shi ka yotihe aneke ɛti imbɔɔ a sho aner e iji, Ushe u hwɛŋke akele e inyime. Abin a aneke ka tuk igɔŋ, a sho akom e ishĩĩ ni enɛŋ o Ushe.
“Iletaa e iMusa ni igur a Anebi i sho abin aneke sha naa adokpi ko ocu e iYohanna uner o ubaptisma sha ba. Ko ocuha, imbɔɔ a shai idomaa o oye sho bana e Iɛɛre o Ushe, ko inyãã naa tɛti ní i iye a dok anyi.
+Ni ishɔuhɔ, sha gba ahãrã ni odɛ̃ sho tacee, ni imbɔɔ shá taŋihẽ wee o ukpɔ o ubin ni oshɔ̃ e iletaa e iMusa.
Ume e iye sha kilihe ucɛ̃ e iye ni a hea shu cek, a naa akpei icer e ishɛɛ komno ni iye, ume e iye shi ga hea ucɛi e iye sha gashi ni ucake, ga naa akpei icer e ishɛɛi ni iye.
Uner o ubin ni iLiazaru
“Uner o ubin unyom asho hum, ka tuk abin e icibi, ni a naa alei ubin a alea shu she inom inom.
Ni adɛ a aɛile e iye, uhã unyom a sho hum ocoke o gõõni iLiazaru. Ínor i tɔke iworke kocak.
A ka kora lei acɔshɔ o ubin a alea e iŋkɔɔ ka jishaa ni ukpou o uner e icibi hã. Ígwi ki ba i rɛ̃ ínorke e iye.
“Unom unyom hum, uhãha a ba a cei, ameleka a nɛnɛ a kõ a jẽẽbɔɔ ni enɛŋ a asheta she shei ni enɛŋe e Ibrahim sha sho. Uner e icibiha ba a cei e iye, a nɛnɛ a jake.
“Sha naa ahwai ihã ni ela, a nyaŋa ecei shuhã a jɛ̃ be Ibrahim ni iLiazaru kigbak,
a ra iciu ɛti, ‘Antɛɛ e ime, Ibrahim, maa u gõõ atoishe e ime! Maa u tuk iLiazaru ní a maa a cokpa ihweishe ni amɛ̃ a maa a tupa ní in dɔŋ utɔ e ime, hɛ ime naa gõõi odɛ̃ ni enɛŋhanɛ.’
Ibrahim ɛti, ‘U haa ni u gõõ oŋwɛ̃ e ime, ni iŋo shu sho ni odɛ̃, u sho ni abin sha she, iLiazaru a hwa ihã, incɛŋ a naa agõõi iban, iŋo naa hwai ihã.
Nik incɛŋ, ni ateukpe e inte ni iŋo, ohwɛhɛ o sho hum e imbɔɔ sha shim, tan abom a nar ni hɛ̃ɛ̃ a ba hum, tan unyom ga a nar ni hum a ba hɛ̃ɛ̃.’
Iye ɛti, ‘Tɔ, antɛɛ, ime naa shui iŋo, maa u tuke ní a jẽẽ ni aɛi e intɛɛ e ime,
in sho ni aŋwɛ̃bɔɔ atɔ̃ɔ̃, a jẽẽ a jirŋihe ito e imbɔɔ tan a kpea ni a ba ni enɛŋ e ihãhanɛ.’
Ibrahim ɛti, ‘Aŋwɛ̃bɔɔ e iŋo a sho ni iletaa e iMusa ni igur a Anebi, a gõõ imbɔɔ.’
Iye ɛti, ‘Ehɛɛ, antɛɛ Ibrahim, unyom bik a shok ni ojeek a jẽẽ ni imbɔɔ, shé mɛɛkbɔɔ obur ni idẽẽ shi biwi e imbɔɔ.’
Iye ɛti, ‘Bik hã a gõõbɔɔ ubinŋe e iletaa e iMusa ni igur a Anebi shi hɛɛ, ko unyom a shok ni ojeek a jẽẽ, a shina gõõa.’ ”

Uhau ni ayishi o uciik o uhau
(iMatta 18:6-7; iMarkus 9:42)
IYesu a hɛɛ ni aŋwɛ̃nɛ e imaa e iye ɛti, “Ko ga kpea tuŋwɛ̃ɛ̃, abin e iŋkɔɔ shá tuk akpei o uhau shé e ba kɔɔ. Ume e iye shá tuka abinhano a ba, ihã i sho iye!
+Ni ume e iye shá tuka unyiŋ ni oshɔ̃ e imbɔɔ nɛ sha nãhã cetibɔɔ ni ajẽhẽ iji akpei o uhau, ihã e iyɔɔ shí doka iye sha agba imbɔɔ sha jɛr okɔk ni utɔi ní a taŋkẽ ni amɛ̃ sha hin.
“Ma haa andɔknyim. Uŋwɛ̃nyim bik a jii ni iŋo, u kɔ̃shi, bik a shu iŋo, u yishihe iye uciik e ijii e iye.
Ko ga jii wa utɔhwɛi ni unom, ni ga shu iŋo wa utɔhwɛile, u yishihe iye uciik e ijii e iye.”
U takuwa inte ajẽhẽ e iji
Aŋwɛ̃nɛ e icer a hɛɛ ni Iteŋgashe ɛti, “Mãã u takuwa inte ajẽhẽ e iji.”
Iteŋgashe a jirke imbɔɔ urɛm ɛti, “Bik ma sho ni ajẽhẽ e iji, ko ga cika shɔukpe e ishaŋe e ikotai, ma sha hɛɛ ni utihanɛ ɛti, ‘U shokko ni igahanɛ u jẽẽ u dɛ̃ɛ̃ ni amɛ̃ sha hin,’ shí ge shoi ishɔuhɔ.
Ashoi o ugãã shu she
“Bik unyom ni oshɔ̃ e inyime a sho ni ugãã e iye ka naa akapihe iye iram, shãhã ka naa ayarihe iye íbõ, ocu o ugããi sha ba udẽ o ushi, shá hɛɛ ni iye ɛti, ‘U ba u le ubin a alea’?
A shina a hɛɛ ni iye ɛti, ‘U shek uyɛ, u kõ u ba ní ime in le ni in hwa nishi iŋo u le e iŋo’?
A shá tuk ugããi uwɛɛ hɛre akpei icerke e iye?
Inyime ishɔuhɔ, bik ma kpea abin e imbɔɔ sha hɛɛ ɛti ma kpea kocak, ma hɛɛ ɛti, ‘Inte sho agãã takɔ, ke naa kpei icerke e inte.’ ”
IYesu a dɔŋke alaeŋgbum ukou
IYesu sha dur udẽ shá jẽẽi Urushelima, a tɔŋ ni igui o uSamariya ni uGalili.
A jẽẽ anyi oteu ocom, a mɛɛk a jɛ̃ alaeŋgbum ukou sha dɛ̃ɛ̃ kigbak.
Imbɔɔ a haa anyibɔɔ kogiŋ ni a hɛɛ ɛti, “AYesu, Antɛɛ! U maa u gõõ atoishe e inte!”
IYesu sha jɛ̃ imbɔɔ, a hɛɛ ni imbɔɔ ɛti, “Ma jẽẽ ní afirist a jɛ̃ inyime.” Imbɔɔ sha naa ajẽẽi, a dɔŋbɔɔ.
Unyiŋ ni oshɔ̃ e imbɔɔ sha jɛ̃ iye a doŋe, a gui a bai a naa akõshĩ Ushe ni urɛm shu gɔŋ,
a ba a rukpa ni adak e iYesu, ni a shurŋa ecei ni obẽ, a tuk iYesu uwɛɛ. A sho uner o uSamariya.
IYesu ɛti, “Hã sho aner ukou a dɔŋbɔɔ? Utũrãi a shɛ̃hibɔɔ?
Uŋwɛ̃ɛ̃ u tuk a sho ujẽhanɛ takɔ shá ba a kõshã Ushe?”
A hɛɛ ni iye ɛti, “U shok u jẽẽŋo, ajẽhẽ e iji e iŋo a tuk iŋo u dɔŋŋo.”
Abai e Iɛɛre o Ushe
(iMatta 24:23-28, 37-41)
Abom ni oshɔ̃ aFarisi a rusha iYesu ocui e Iɛɛre o Ushe shí ba, iYesu ɛti, “Abai e Iɛɛre o Ushe hã sho ubin a ajɛ̃i ni ashu.
Ashei ni ume e iye shá hɛɛ ɛti, ‘Iyɛɛ nɛ hɛ̃ɛ̃,’ shãhã, ‘Iyɔɔ no hõ.’ Hɛ Iɛɛre o Ushe i sho hum ni oshɔ̃ e inyime.”
IYesu a gui a hɛɛ ni aŋwɛ̃nɛ e imaa e iye ɛti, “Ocu o ba hum e inyime shá kora ajɛ̃i unom unyiŋ ni oshɔ̃i e inom o Uŋwɛ̃ne o Uneke, ma shina doka ajɛ̃i.
Aneke shá hɛɛ ni inyime ɛti, ‘Ma ri hõ!’ Shãhã, ‘Ma ri hɛ̃ɛ̃!’ Ma nɛ̃he arishii, ma nɛ̃he a doshi imbɔɔ.
Ocu o Uŋwɛ̃ne o Uneke shá gui a ba, shá ba shɔukpe e inai shi ki nyar ka ata o odɛ̃ unyaŋ umi, i jẽẽyɔɔ ka ata o odɛ̃ unyaŋ uyɔ.
Amma she iye a shai a hwai ihã a abin arɛarɛ ni iŋkɔɔ, aner o ugaihanɛ a tara kpɛ̃bɔɔ iye.
Shɔukpe e ingwee sho kpea ni ugai e iNuhu, ishɔuhɔ shó kpea ni ocu o Uŋwɛ̃ne o Uneke shá ba.
Ni ocu e iNuhu aneke a naa alei ni a hwa, acak naa hei acɛi, acɛi naa jẽẽbɔɔ icɛi, shei ku unom e iNuhu sha nyi ni oshɔ̃i o ukpou a agati a amɛ̃, amɛ̃ a wur a hɛhe imbɔɔ kocak.
“Ishɔuhɔ +a kpea ni ocu e iLɔt. Ko inyãã naa lei ni +a hwa, +a nɛ egoisha ni +a goishe, +a nii idoi ni íjin.
Unom e iLɔt sha wurke ni uSodom, a tuk ela e jii, ni itɛi ela i wur ni ahãrã e hɛhe imbɔɔ kocak.
Ishɔuhɔ shá shoa ni unom o Uŋwɛ̃ne o Uneke shá ba.
Ni unomhano, uneke e iye sha sho ni okak, a nɛ̃he acikpi a ba anɛni a abin ni onyõ. Ishɔuhɔ, ume e iye sha sho ni ushi, a nɛ̃he a bai ni aɛi.
Ma yitik oyire o ucɛ̃ e iLɔt!
Ume e iye sha bema anãŋihe ece e iye, shé dakii, ume e iye sha dake ece e iye, shé naŋihe.
Ime in hɛɛwa inyime, ushĩĩ o ubinhano shú kpea, shá jɛ̃ ener ehwɛi ni iŋkuma inyiŋ, shé nɛnihe uner unyiŋ ni a nɛ̃he unyiŋ.
Acɛi ahwɛi shá ni igɔk utɔk, shé nɛnihe unyiŋ, ni a nɛ̃he unyiŋ.
Ener ehwɛi sha shoa ni ushi, sha nɛnɛ unyiŋ ni a nɛke unyiŋ.”
Aŋwɛ̃nɛ e imaa e iye a rushii ɛti, “Nihɛ̃, Ateŋgashe?” ∅ Ɛti, “Enɛŋ o ukɔ̃m ku sho, aŋgbɛbɛ ka kõwã hum.”

Ogben o oye ni ece a ashui o Ushe inom inom
IYesu a hɛɛhe aŋwɛ̃nɛ e imaa e iye ogben o oye, ní imbɔɔ a nɛ̃he a zhebɔɔ ni ashui o Ushe
ɛti, “Uner e itɔnɔ unyom hum ni oteu ocom, hã ka gõõi iwei o Ushe, hã ga haai aneke.
Ugɔi o ucɛi a sho hum ni oteuha, a nɛnɛ a kõ aãŋacẽ e iye a ba ni unerha ɛti, ‘Mãã u kpewa ime kishã ni ece e iŋgamucak e ime.’
“Ni ihĩĩdẽi, iye a kpɛ̃i agõõi. Ni obur, a haa ni akele e iye ɛti, ‘Ni ime hã in gõõ me iwei o Ushe, hã in haa me aneke,
+ni ishɔuhɔ, hɛ o ugɔi o ucɛihanɛ sha nyahẽ ime orɔɔ, shí in kpehe kishã shɔukpe e iye sha bera, ní abai e iye a nɛ̃he a tuki ime azhea!’ ”
Iteŋgashe a hɛɛ ɛti, “Ma gõõ ubin o uɛre indak e iji sha hɛɛ!
Ushe shinu kpehe abom e iye shi ta gããrke kishã bik a kõ aãŋacẽ e imbɔɔ a ba ni iye, ko aŋkaŋ? Iye shá nɛnɛ anɛhẽ imbɔɔ inom?
Ni in hɛɛwa inyime, shi injõŋ, shé kpehe imbɔɔ kishã. +Ni ishɔuhɔ, ocu o Uŋwɛ̃ne o Uneke shá ba, shá doka ajẽhẽ e iji ni odɛ̃hanɛ?”
Ogben o oye o uFarisi ni uner a aishi o otoŋ e igbam
IYesu a hɛɛ ogben o oyehanɛ̃ ni aneke e imbɔɔ sha nɛnɛ ece e imbɔɔ a sho aner e iji, ni a jɛ̃ icika a abom.
“Ener ehwɛi a jẽẽbɔɔ a shu o Ushe ni aɛi o Ushe, unyiŋ a sho uFarisi, ehwɛile uner a aishi o otoŋ e igbam.
UFarisii a dɛ̃ɛ̃ ni iye a shu Ushe ɛti, ‘Oshe, ime in tuk iŋo uwɛɛ, hɛre e ime hã in sho shɔukpe aner abom: ahɛu, shãhã aner a akpei idẽẽ shi biwi, shãhã aner a anɔ̃ɔ̃i a acɛi a abom, shãhã shɔukpe o uner a aishi otoŋ e igbamhanɛ.
Ime Ki in kõ imei wa ahwɛi ni inom utɔhwɛi, in jẽhẽ uzakka a abinŋe e ime shi in dok kocak.’
Uner a aishi otoŋ e igbamha a dɛ̃ɛ̃ kigbak, hã dɛ̃ɛ̃ ni rishi ahãrã, a per ikɔke ni a hɛɛ ɛti, ‘Oshe, maa u gõõ atoishe e ime, uner o uhau.’
Ni in hɛɛwa inyim, unerhanɛ a jẽẽi ni aɛile e iye ni akele sha she ni enɛŋ o Ushe. Hɛ ko inyãã sha nyaŋa ecei, Ushe shú dããke, ume e iye sha dããke ecei, shé nyaŋihẽ.”
Aŋwɛ̃ sha cika a ba ni iYesu
(iMat. 19:13-15, iMar 10:13-16)
Abom a kõ aŋwɛ̃ e imbɔɔ sha cika a ba ní iYesu a tora obɔke ni imbɔɔ. Aŋwɛ̃nɛ e imaa e iye sha jɛ̃ ishɔuhɔ, a kɔ̃shibɔɔ.
IYesu a yesha aŋwɛ̃ sha cikai ɛti, “Ma nɛ̃he ní aŋwɛ̃ sha cika a ba ni ime. Ma nɛ̃he anyanyim imbɔɔ abai. Hɛ Iɛɛre o Ushe i sho a aŋwɛ̃ sha cika shɔukpe e imbɔɔ.
Iji ime naa hɛɛwa inyime, ume e iye shi hã aishi Iɛɛre o Ushe shɔukpe o uŋwɛ̃ shu cika shi ka ai, shina nyia.”
Ihĩĩdẽ uner o ubin
(iMatta 19:16-30; iMarkus 10:17-31)
Ihĩĩdẽ a aYahudawa unyom a rusha iYesu ɛti, “Okɔi, uner e iji, ime shí in kpea ninɛ ni in dok owoa ocom e igba?”
IYesu a rusha iye ɛti, “Uŋwɛ̃ɛ̃ u tuk iŋo u yesha ime ɛti uner e iji? Uner e iji a shei, she ku Ushe takɔ.
Iŋo u hwɛŋ ubin e ikpemŋwẽ shi hɛɛ, ‘U nɛ̃he anɔ̃ɔ̃i ucɛ̃ o uneke. U nɛ̃he ahɛti o uneke. U nɛ̃he ihɛu. U nɛ̃he a hɛɛi ɛti iŋo u jɛ̃ ubin e iŋo shu hã u jɛ̃ɛ̃ŋo. U tuk igɔŋ intɛɛ e iŋo ni inyaa e iŋo.’ ”
Ɛti, “Abinhanɛ kocak in shai akpei, ki ime shi in sho uŋwɛ̃ shu cika.”
IYesu sha gõõ ishɔuhɔ, a hɛɛ ɛti, “Ubin unyiŋ takɔ u bɔr akpei. U goishe abin e iŋo shu sho ni iŋkɔɔ kocak, ni u gashihe ahã icibii, shú doka ubin ni ahãrã. Ocuha, u ba u dosha ime.”
Iye a gõõ oyehanɛ̃, akele e iye a shenikɔɔ hɛ iye a sho uner o ubin ni iji.
IYesu a jɛ̃ akele o unerha a shenikɔɔ, a hɛɛ ɛti, “Shá yaa ni iji ní aner o ubin a nyi ni Iɛɛre o Ushe.
Shá a gba irakumi shá nyi a tɔŋ ni eɔ̃ e enebera, ni uner o ubin shá nyia ni Iɛɛre o Ushe.”
Aneke e imbɔɔ sha gõõ oyehanɛ̃, a rusha iYesu ɛti, “A bik a sho ishɔuhɔ, uner e enaŋa a shei kom?”
Ɛti, “Ubin o uneke ka tɛtɛ akpei a daake, hã ku yaaye ni Ushe.”
IBitrus a hɛɛ ɛti, “Inte bɛ ke e nɛ̃he iɛile e inte ni ke dosha iŋo.”
Ɛti, “Ime in naa hɛɛwa inyime iji, a shei ni ume e iye sha nɛ̃he aɛi, shãhã ucɛ̃i, shãhã aŋwɛ̃bɔɔ, shãhã antɛɛ ko aŋwɛ̃ ní hɛre e Iɛɛre o Ushe
shá daki a doki abin arɛarɛ ni iŋkɔɔ ni akɔtɔhanɛ ni akɔtɔ shé e ba, owoa ocom e igbaigba.”
IYesu a taka a hɛɛi uyir acee e iye shá cea
(iMatta 20:17-19; iMarkus 10:32-34)
IYesu a kõ imbɔɔ ukou ni imbɔɔ ahwɛiha a jẽẽ ihãŋ ni a hɛɛ ni imbɔɔ ɛti, “Imii ke shé jẽẽyir Urushelima, abin a anebi sha leta kocak ni oyire o Uŋwɛ̃ne o Uneke shé tɔkikɔɔ.
Shé tukihe iye ni obɔk a aneke e imbɔɔ sha hã sho aYahudawa, ní imbɔɔ a yehe ishɛɛ, ni a tuke ihã, ni a tuuhe aci ni iworke.
Imbɔɔ shé shewi ni ashau, ni a hɛrke, amma shé shoki ni unom entarke.”
Aŋwɛ̃nɛ e imaai hã hwɛŋibɔɔ oye ocom e iYesu sha yea nɛ, e i ɔɔkihe oshui ni imbɔɔ. Iyɔɔ i tuk imbɔɔ hã hwɛŋibɔɔ ubin e iYesu sha naa ayei.
IYesu a dɔŋke uhok uner o oshuu
(iMatta 20:29-34; iMarkus 10:46-52)
IYesu sha yo udẽ o uJeriko, uhok nyom a sher ni ihãŋ o udẽi a ni oshuu,
a gõõ aneke sha naa atɔŋi, a rusha oshui.
Ɛti, “A sho iYesu uner o uNazarat a naa atɔŋi.”
Iye a haa anyii kogiŋ ɛti, “AYesu, uŋwɛ̃ne e iDauda, maa u gõõ atoishe e ime!”
Aneke e imbɔɔ sha sho udẽ ashu a kɔ̃shĩĩ ɛti, “U sher kocɛ̃i!” Iye a taka ahaai anyii kogiŋ ɛti, “Uŋwɛ̃ne e iDauda, maa u gõõ atoishe e ime!”
IYesu a dɛ̃ɛ̃ ni a hɛɛ ɛti +a kõi a ba. Iye a ba yo ni iYesu, iYesu a rushii ɛti,
“Uŋwɛ̃ɛ̃ iŋo u bera ní in kpewa?” ∅ Ɛti, “Ateŋgashe, in bema adoki arishi a anɛŋ.”
IYesu ɛti, “Tɔ, u ai arishi a anɛŋ e iŋo! Ajẽhẽ e iji e iŋo a tuk iŋo udɔŋŋo.”
Nimocuha iye a dok arishi a anɛŋ, a dosha iYesu, a naa atuki Ushe igɔŋ. Aneke sha jɛ̃ ishɔuhɔ, kocak e imbɔɔ a kosha Ushe.

IYesu a naŋke iZakka
IYesu a naa atɔŋi oshɔ̃ o oteu o uJeriko.
Uner unyom a sho hum, a gõõni iZakka. A sho ihĩĩdẽ a aner a aishi o otoŋ e igbam, uner o ubin ni iji.
A tɛtɛ ní iye a jɛ̃ iYesu, hã adetii, aneke a tara arɛbɔɔ sha kɛrŋihẽ iYesu.
Iye a tẽ ucer a jẽẽi udẽ a ashu, a jẽẽ a hɔ̃ uti a sher ní iye a dok ajɛ̃i iYesu, hɛ iYesu sha tɔŋ udẽ hã.
IYesu sha yɔk hum, a gbɛrŋɛ ecei shuhã ni a hɛɛ ɛti, “AZakka, u cikpa shinjoŋ! Enye ime shí in tũã ni aɛile e iŋo.”
Iye a cikpa shinjoŋ, a ai iYesu ni aɛile e iye ni agwiri a akele.
Aneke sha jɛ̃ ishɔuhɔ, a shai a gũni keeye ɛti, “A jẽẽ a tũã ní aɛi o uner o uhau.”
IZakka a shok a dɛ̃ɛ̃ ni a hɛɛ ni Iteŋgashe ɛti, “U gõõ Atɛŋgashe, ime shí in gashihe abinŋe e ime ahum ahwɛi, ni in jẽhẽ ahã uhum unyiŋ. Uneke e ime shi ti in tara in le me ocerke e iye, shí in haishihe wa ana o ubin e ime shi in ai ni iye.”
IYesu a hɛɛ ni iye ɛti, “Enye anãŋa a ba ni aɛihanɛ, hɛ iZakka a tara sho uŋwɛ̃ne e Ibrahim.
Uŋwɛ̃ne o Uneke a ba hɛre aberi o ubinŋe e iye shu bui ye ni a tara naŋke.”
Ocɔn ni ece apam ukou
(iMatta 25:14-30)
Imbɔɔ sha naa agõõi abinhanɛ, iYesu a cɔnke imbɔɔ ocɔn, hɛ iye ta yo udẽ o Urushelima, aneke a tara naa ajɛ̃i iŋo u hɛɛ ɛti, Iɛɛre o Ushe shí bayɔɔ nimocuha.
Iye a hɛɛ ni imbɔɔ ɛti, “Uneke nyom hum, a sho ni igɔŋ. Unerha shá jẽẽ oteu ocom ní a kanke iye Iɛɛre nishi a gui a bai.
Nishi iye a jẽẽ, a yesha agãã e iye ukou a jẽhẽ koinyãã ni oshɔ̃ e imbɔɔ icibi o uner e icer e icibi shá doka ni ahɛnto atar, ni a hɛɛ ni imbɔɔ ɛti, ‘Ma kpea iyibejɛ ni iyɔɔ ní in jẽẽ ni in ba.’
Aner o oteukpe e iye hã abemibɔɔ iye. Imbɔɔ a tuk aneke a doshi, a jẽẽ a hɛɛ ɛti, ‘Inte hã e bemiyir unerhanɛ ní a sho uɛre e inte.’
“Imbɔɔ a kanke iye iɛɛrei, a gui a bai ni aɛi. Iye sha ba nyi ni aɛi, a tuk a yesha agãã abom e iye sha jẽhẽ imbɔɔ icibiha, ní iye a hwɛŋ itosha e imbɔɔ sha dok.
Ume e ihĩĩdẽi a ba hɛɛ ɛti, ‘Antɛɛ a aɛi, ime in dok itosha apam ukou ni upam unyiŋ ume e iŋo shu jawa.’
Ɛti, ‘Ogãã shu she! Hɛre e iŋo shu kpea iji ni ubin e iye shu sho kepiu, shí in tukuwa iŋo akõi iɛɛre e iteu ukou.’
“Ugãã e ihwɛile a ba hɛɛ ni iye ɛti, ‘Antɛɛ a aɛi, ime in dok itosha apam atɔ̃ɔ̃ ni upam unyiŋ ume e iŋo shu jawa.’
Ɛti, ‘U kõ iɛɛre e iteu itɔ̃ɔ̃.’
“Unyom a ba ∅ ɛti, ‘Antɛɛ a aɛi, upãmŋwe e iŋo minɛ shi in bɛrɛ ni oshami o uta in ɔke,
ime in gõõ iweishe e iŋo, iŋo yaa a kpei e idẽẽ. Iŋo tara u bema ina e ishɛɛ. Ku gbɛr ubin e iŋo shu hã doishiŋo.’
Iye Ɛti, ‘Iŋo u sho ugãã shu biwi! Shí in tɔniwa iŋo itɔnɔ ni ubin e iŋo shu hɛɛ ni anyi e izhaŋo. Iŋo u ŋwashã u hwɛŋ ime ki in yaa akpei e idẽẽ, uner a abemi a abin e ishɛɛ, ki in tara in gbɛr ubin e ime shi hã ki in doishime.
Iŋo u ŋwashã u hwɛŋŋo ishɔuhɔ, tɔ uŋwɛ̃ɛ̃ u tuk iŋo hã u ŋweŋo icibi e ime ni onyõ a aŋwɛ̃i e icibi, bik in gui, ní in ai itosha ni ece e iyɔɔ?’ ”
“A hɛɛ ni abom e imbɔɔ sha dɛ̃shɛ̃ ni hum ɛti, ‘Ma aishe upam unyiŋ ume e iye ma takihe uner apam ukouha.’
Imbɔɔ ɛti, ‘Antɛɛ a aɛi, iye ta shoi ni apam ukou.’
Ɛti, ‘Ime naa hɛɛwa inyime, uner e etɛtɛ ka dok itosha. Ume e iye hã tɛti, ni wee ubinŋe e iye sha sho ni iye, shú taye.
Aŋgamucak abom e ime nɛ, sha kpɛ̃bɔɔ ní in sho uɛre e imbɔɔ, ma kõ imbɔɔ ma ba hɛhe ni ashu e ime.’ ”
IYesu a nyi Urushelima
(iMatta 21:1-11; iMarkus 11:1-11; iYohanna 12:12-19)
Iye sha maa oyehanɛ̃, a shok a jẽẽi Urushelima.
A sha yo udẽ o uBetafaji ni uBetani, ni enɛŋ ecom e gõõni ukpɔkpɔ o uZaitun, a tuk aŋwɛ̃nɛ e imaa e iye ahwɛi icer ɛti,
“Ma bik a nyi oteu ocom e inyime sha naa ajẽẽi, ma shá jɛ̃ uŋwɛ̃ne e izhanci shu jɛr, ume o uneke a nãhã taba hõi. Ma gaak a ba nihẽ.
Unyom bik a rusha inyime ɛti, ‘Uŋwɛ̃ u tuk ma naa agaake izhanci?’ Ma hɛɛ ɛti, ‘Iteŋgashe a bera iyɔɔ.’ ”
Abom e iye sha tuk imbɔɔ icerke, a jẽẽ a jɛ̃ ko uŋwɛ̃ɛ̃ u sho uyir e iye sha hɛɛ.
A nee egaak kom, aner e izhancii a hɛɛ ni imbɔɔ Ɛti, “Uŋwɛ̃ɛ̃ u tuk ma naa agaake?”
Ɛti, “Iteŋgashe a bera iyɔɔ.”
A kõ a jẽẽ ni iYesu, atusha abin she tuka e imbɔɔ a tora ni ubiŋe e izhancii ní iYesu a hõ.
A naa jẽẽi, aneke a tusha onyimŋwe e imbɔɔ a bɛtɛ ni udẽi.
A sha yo udẽ ni Urushelima, a naa ashiishe ni ukpɔkpɔ o uZaitun, aŋwɛ̃nɛ e imaa e iye arɛarɛ a shai akõshĩ o Ushe ni urɛm shu gɔŋ, ni agwiri a akele hɛre e icer a anyina e imbɔɔ sha jɛ̃.
Ɛti,
“Agwiri a akele a sho ni Uɛɛre
ume e iye sha naa abai ni ocoke e Iteŋgashe!
Anɔɔ a akele a sho ni ahãrã,
igɔŋ i tara i sho ni Ushe!”
AFarisi abom sha sho hum ɛti, “Okɔi, u kɔ̃shã aŋwɛ̃nɛ e imaa e iŋo ní a sher kocɛ̃i!”
Iye a jir urɛm ɛti, “Ime naa hɛɛwa inyime, ko imbɔɔ nɛ a sher kocɛ̃i, itɛi shí aasha arɛɛ.”
IYesu a aãŋacẽ hɛre o Urushelima
A ba yo udẽ, a jɛ̃ oteukpe, a aãŋacẽ hɛre e incee.
A hɛɛ ɛti, “In kora bik inyime a hwɛŋ enye, ubin atuk anɔɔ a akele, imii ma shina a jɛ̃, a ɔɔke ni inyime.
Ocu o ba hum, a aŋgamucak e inyime shá tar okpɛŋ a kɛ̃rŋihe inyime ko unyaŋ shu shõŋe,
a hɛɛhe inyime ni aŋwɛ̃ e inyime kocak. Imbɔɔ shé bumihẽ íjinŋe e inyime kocak, hɛ e inyime sha kpɛ̃nyim ahwɛŋi ɛti Ushe u ba hɛre a anãŋi e inyime.”
IYesu a wake inyim ni aɛi o Ushe
(iMatta 21:12-17; iMarkus 11:15-19; iYohanna 2:13-22)
IYesu a nyi ni aɛi o Ushe a kilihe aneke e imbɔɔ sha naa agoishihe abin hum.
Ɛti, “A letaa ni ugur o Ushe ɛti, ‘Aɛile e ime shá sho enɛŋ a ashui o Ushe,’ imii inyime a mɛɛke a sho enɛŋe a woshi a ahɛu.”
Ko aŋkaŋ a nɛnɛ imaa ni aɛi o Ushe. Afirist sha gɔŋ, ni akɔi e iletaa e iMusa, ni ahĩĩdẽ a aneke, naa beri udẽ e imbɔɔ shá hɛtihe.
Hã dokibɔɔ udẽi, hɛ ko inyãã naa duŋi otoi ní iye a gõõ imaa e iYesu. Hã bemibɔɔ ni urɛm unyiŋ u tɔŋye imbɔɔ.

Uneu ni ece a atɛɛk e iYesu
(iMatta 21:23-27; iMarkus 11:27-33)
Unom unyom hum, iYesu a ni imaa ni aɛi o Ushe, a naa adomihẽ aneke oye sho bana, Afirist sha gɔŋ ni akɔi e iletaa e iMusa ni ahĩĩdẽ a aneke a ba,
Ɛti, “U hɛɛwa inte oyire a atɛɛk e iŋo shu naa kpei abinhanɛ, u tara u hɛɛwa inte uneke e iye sha jawa iŋo atɛɛke.”
Iye ɛti, “Ime shí in rusha inyime orusha, ma hɛɛwa.
Ubaptisma e iYohanna a wur ni ahãrã shãhã ni uneke?”
Imbɔɔ a shai ayei ni andɔkbɔɔ ɛti, “Inte bik ke hɛɛ ɛti, ‘A wur ni Ushe,’ iye shá hɛɛ ɛti, ‘Uŋwɛ̃ɛ̃ u tuk inyime hã jẽhẽ inyim iji ni iye?’
Bik ke tara e hɛɛ ɛti, ‘A wur ni aneke,’ anerhanɛ kocak shá tãã inte itɛi, hɛ imbɔɔ a jẽhẽ iji ɛti iYohanna a sho unebi.”
A hɛɛ ni iye ɛti, “Inte hã e hwɛŋi yir enɛŋ e iŋkɔɔ sha wur.”
IYesu a hɛ ɛti, “Ime shini gui in hɛɛwa inyim uyir a atɛɛk e ime shi naa kpei abinhanɛ.”
Ocɔn ni ece o ukuu a aman
(iMatta 21:33-46; iMarkus 12:1-12)
A cɔnke aneke ocɔn ɛti, “Uner unyom a sho hum, a sho ni aman e inebi. A jẽhẽ amanŋe ni aner abom ní a kau ni a jẽhẽ iye ukuu a aman. A jẽẽi ijẽ, a jẽẽ a shɔukpɔ inomŋwẽ.
Ocu a agbɛti e inebii sho yɔk, a tuk ugãã e iye icer ni aneke e imbɔɔ sha ai amanŋe, ní a jẽẽ a ai akpɔ e inebii ni amanŋe, imbɔɔ a dur a perke, ni a kpehe idẽnɛ acaa, ni a tuke a jẽẽi abɔk sha tan.
Unerha a gui a tuk ugãã unyom, imbɔɔ a gui a perke ni a tuke a jẽẽi abɔk sha tan.
Nik incɛŋ, unerha a gui a tuk ugãã entarke, imbɔɔ a tuuhe ikuk ni a kilii.
“Uner a amanŋe a hɛɛ ni akele e iye ɛti, ‘Incɛŋ, shí in kpeatuŋwɛ̃ɛ̃ kom? Ĩhĩĩ! Shí in tuk uŋwɛ̃ne a amati e ime, ume e ime shi in bema, ní a jẽẽ. In hwɛ̃ŋme imbɔɔ shé tukibɔɔ iye igɔŋ.’
Imbɔɔ sha jɛ̃ uŋwɛ̃ha sha naa abai, a hɛɛ ni andɔkbɔɔ ɛti, ‘Ĩhĩĩ, ma jɛ̃ uŋwɛ̃ne o okamŋweyɔɔ a naa abai no, ke hɛrke, ní okamŋwẽ o mɛɛkce e inte.’
A kõ a wurbɔɔ ni okpɛŋe ni a hɛrke.
“Inyime naa haai, uner a amanhano shá kpea ninɛ ni anerhano?
A shé ba e hɛhe imbɔɔ ni a tuke amanŋe ni abɔke a aner abom.” Imbɔɔ sha gõõ ishɔuhɔ, a hɛɛ ɛti, “O dak o nɛ̃he a shoi ishɔuhɔ!”
Iye a ri imbɔɔ ni a hɛɛ ɛti, “Urɛm ume e imbɔɔ sha leta nɛ, u naa hɛɛi ɛti uŋwɛ̃ɛ̃?
“ ‘Otɛi a aner e ijin sha kpɛ̃bɔɔ,
incee o tɛɛk ashoi ni ogau.’
Ume e iye sha jii ni otɛihano, shé e cukii, bik otɛihano o jii ni unyom, shó o gɔkihe unerha.”
Ni ocuhano, akɔi e iletaa e iMusa ni afirist sha gɔŋ a bema aduti e iYesu, hɛ imbɔɔ a hwɛŋbɔɔ ɛti, iYesu a cɔn ocɔnhanɛ ni ece e imbɔɔ, a gõõ iwei a aneke.
Ajẽhẽ o otoŋ e igbam ni iKaisar
(iMatta 22:15-22; iMarkus 12:13-17)
Imbɔɔ a tuk iye ashu, ni a tuk aner abom ni a kpea shɔukpe e imbɔɔ a sho aner e iji, ni imbɔɔ durke ni ubinŋe e iye shá hɛɛ, ní a tuke ni obɔke o uɛɛreha.
Imbɔɔ a rusha iYesu ɛti, “Okɔi, ke hwɛŋ oye e iŋo ni imaa e iŋo o sho iji, ke e tara e hwɛŋ, iŋo hã ku ɔ̃shiŋo uneke, ku maahe oyire o Ushe ni iji.
Ni ke e rusha iŋo, iŋo naa jɛ̃i o sho kishã ní ke hai otoŋ e igbam ni iKaisar shãhã hã o sho kishã?”
IYesu a hwɛŋke ekoishe e imbɔɔ, a hɛɛ ni imbɔɔ ɛti,
“Ma yotuwa ime icibi+ :24 icibi e imbɔɔ i gɔɔ udinari ni ocuhae inyime. Oshiŋ e inyãã ni ocok e inyãã o sho ni hum?” ∅ Ɛti, “E iKaisar.”
Iye ɛti, “Tɔ, ma jẽhẽ iKaisar ubinŋe e iye shu u sho e iKaisar, ni ma jẽhẽ Ushe ubinŋe e iye shu u sho o Ushe.”
Nihum, imbɔɔ a tɛtɛ aduti e iye ni ashu a aneke a daakbɔɔ. Iworbɔɔ i dɔŋyɔɔ ni uyir e iye sha jirke imbɔɔ. Imbɔɔ a sher kocɛ̃i.
Ashoka ni ojeek ni icɛi
(iMatta 22:23-33; iMarkus 12:18-27)
Asadukiya shi ka hɛɛ ɛti ashoka ni ojeek a sheikɔɔ, a ba ni iYesu, a ba hɛɛ ɛti,
“Okɔi, iMusa a letiwa inte ileta hanɛ ɛti, ‘Uneke bik a cei ni a nɛ̃he ucɛ̃i a shei ni aŋwɛ̃, a she uŋwɛ̃bɔɔ a nɛnɛ icɛmokuu ní iye a marke uŋwɛ̃bɔɔ aŋwɛ̃.’
Tɔ, aner abom a sho hum, imbɔɔ a sho utɔhwɛi, sha sho aŋwɛ̃bɔɔ. Shukõi a hea ucɛi ni a cei a shei ni uŋwɛ̃.
Ehwɛile a nɛnɛ ucɛiha icɛmokuu ni ga a cei a shei ni uŋwɛ̃.
Entarke ga sho ishɔuhɔ. Kocak e imbɔɔ a kõ ucɛihano ni a ba ceshibɔɔ a sheibɔɔ ni aŋwɛ̃.
Ni obur, ucɛiha a ba a maa a cei.
Tɔ, ni ashoka ni ojeek, ucɛiha shá a sho ucɛ̃ e inyãã? Hɛ imbɔɔ kocak e imbɔɔ a hebɔɔ iye.”
IYesu a hɛɛ ni imbɔɔ ɛti, “Ni ugaihanɛ, acak ka hea acɛi, acɛi a jẽẽbɔɔ icɛi,
ni ugai shu ba, aner e iji, ocu e imbɔɔ shá shoka ni ojeek, a shina hea ihea, a shina ga a jẽẽbɔɔ icɛi.
Imbɔɔ shina a guna a ce acee. Imbɔɔ shá sho shɔukpe ameleka. Imbɔɔ shá sho aŋwɛ̃nɛ o Ushe, e imbɔɔ sha shokbɔɔ ni ojeek.
IMusa ayota ɛti aneke e imbɔɔ sha cebɔɔ shé shokibɔɔ. Oyir ela she kpoa otek o utiha, a yea oye ni oyire e Iteŋgashe ɛti, ‘Iye a sho Ushe e Ibrahim, Ushe e Ishaku, ni Ushe e iYakubu.’
Iye hã a sho Ushe a aneke e imbɔɔ shi ta a ceshibɔɔ, asho a aneke e imbɔɔ sha ni owoa. Hɛ ni enɛŋe e iye, kocak a sho ni owoa.”
Abom ni oshɔ̃ a akɔi e iletaa e iMusa a hɛɛ ɛti, “Okɔi, u yea kishã!”
A hã gune a shobɔɔ ni ikɔke e imbɔɔ shá rusha iye ubin unyom.
IYesu a rusha imbɔɔ ɛti, “Shá a hɛɛ ninɛ ɛti, shu gããrha+ :41 iKristi ni iAlmasihu a sho ubin unyiŋ, oshui ni Ishɛ incomno shu gããrkea sho uŋwɛ̃ne e iDauda?
IDauda ni azhaye a hɛɛ ni ugur e iZabura ɛti,
“ ‘Iteŋgashe a hɛɛ ni intɛɛ a aɛile e ime ɛti,
“U sheta ni obɔk o ulo e ime,
she ime in tuk iŋo u jɔshɔ aŋgamucak e iŋo ni idɛ a adakko.” ’
IDauda a yesha shu gããrha ɛti, ‘intɛɛ a aɛi.’ Tɔ, ninɛ shu gããrha sha sho uŋwɛ̃ e iye ?”
Aneke kocak a gõõ iye, sha naa a hɛɛ ni aŋwɛ̃nɛ e imaa e iye ɛti,
“Ma wɛjen ni akɔi e iletaa e iMusa, aner a abemi atuki onyim sho gɔŋ ni a yara oyara, aner a abemi ní aneke a hwea imbɔɔ ni ejɛ, aner a abemi onɛŋ a asheta sho she ni iŋgaga a ashui o Ushe, ni onɛŋ a asheta sho she ni onɛŋ o ogben.
A sho aner a leshi a abin a acɛi a acak e imbɔɔ sha ceshibɔɔ, aner a ashui o Ushe sha der ni aneke a jɛ̃ imbɔɔ. Imbɔɔ shá hwa ihã shi irɛ.”

Atuki e ina o ucɛi e iye sha sho ugɔi
(iMarkus 12:41-44)
IYesu sha ri, a jɛ̃ aner o ubin sha naa atui e ina e imbɔɔ ni ubin a atuki e ina,
a tara a jɛ̃ ugɔi o ucɛi unyom sha sho uhã, a ba tuk ajɔu ahwɛi.
Ɛti, “Iji ime naa hɛɛwa inyime, ina o uhã o ugɔihanɛ sha tuk, i tɔŋke a abɔɔ kocak.
Hɛ abɔɔ e tũã ni shu rɛ e imbɔɔ sha sho ni iye a tuk, iye, ni ihã e iye sha sho ni iyɔɔ, a nɛnɛ ubinŋe e iye sha sho ni iye kocak a tuke.”
Ayota a ashoki o odɛ̃
(iMatta 24:1-14; iMarkus 13:1-13)
Abom a naa ayei oye uyir a aɛi o Ushe sha sho, ni uyir e itɛi shi she e imbɔɔ sha jin ijinŋe ni iyɔɔ, ni uyir e ishe e imbɔɔ sha kpehe ijinŋe. Iye a hɛɛ ɛti,
“Abinŋe e inyime sha naa ashɛɛi nɛ, ocu o ba hum, e imbɔɔ shina doka otɛile e incee shó tora ni ecei o ocom, shé bumihẽ kocak.”
Imbɔɔ ɛti, “Okɔi, aŋkaŋ idẽhanɛ shí kpea? Uŋwɛ̃ɛ̃ shú tara u yota ɛti ocu e idẽhanɛ shí kpea to yocee?”
Iye ɛti, “Ma wɛjen, tan unyom a kpɛ inyime! Hɛ aneke arɛarɛ ni imbɔɔ shá ba ni ocok e ime, a naa ahɛɛi ɛti, ‘Ime in sho iye,’ ni a naa ahɛɛi ɛti, ‘Ocui to yocee.’ Ma nɛ̃he a doshi imbɔɔ.
Bik ma gõõ oyire e iwa, ni oyire a ashoki a akele, ma nɛ̃he a gõõi iwei. She ingweenɛ o shai akpei, nishi atai a ba.”
A hɛɛ ɛti, “Obẽ shó taŋa iwa ni obẽ, iɛɛre shí taŋ ni iɛɛre.
Anyishĩ o obẽ sha biwi shá shoa. Imei ni agɔmɔ shá shoa ni onɛŋ orɛorɛ niŋgwee. Shá jɛ̃ idẽnɛ e iwei ni i idẽnɛ a adɔŋi e iwor ni ahãrã.
Nishi idẽhanɛ i kpea, shá dusha inyime, ni a tuk inyime ihã ni a kõ inyime a jẽẽ ni okõŋwa a aYahudawa ní a tuk inyim ni onyõ o ushĩĩ. Shá tara kõ inyime a jẽẽ ni aɛre ni ahĩĩdẽ hɛre ocok e ime.
Abinhanɛ shá tuk inyime a dok ocu e inyime shá hɛɛhe imbɔɔ oyire e ime.
Hɛre e ishɔuhɔ, ma nɛ̃he opotaa ni akele e inyime, oyire e inyime shá jirke imbɔɔ urɛm.
Hɛ ime shí in jawa inyim irɛm shi she ni epeshik e inyime shá jirke imbɔɔ urɛm, ume a aŋgamucak e inyime shina kpɛ̃bɔɔ aishi oye e inyime, shãhã a neu uneu ni ubin e inyime shá hɛɛ.
Antɛɛ e inyime, ni anyaa e inyime, ni aŋwɛ̃bɔɔ e inyime, ni anãã e inyime, ni andɔk e inyime shé goishihe inyime, ni a tuk ní a hɛhe abom ni oshɔ̃ e inyime.
Ko inyãã shé kpɛ̃i inyime hɛre o ocok e ime.
Igwar e ece e inyime nik inyiŋ shini buiyɔɔ.
Bik ma bur ikɔk, ma shé naŋinyim.
IYesu a hɛɛ uyir o Urushelima shú jiiye
(iMatta 24:15-28; iMarkus 13:14-23)
“Bik ma jɛ̃ aŋgbaŋari sha kɛrŋihẽ Urushelima, ma hwɛŋ oteukpe o bɔr e jiicee kom.
Ocuhano, abom e imbɔɔ sha sho ni uYahudiya, a tẽ a jẽẽbɔɔ ni ígõ, abom e imbɔɔ sha sho ni oteukpe e wuta, abom e imbɔɔ sha sho ni ushi, a nɛ̃he a nyibɔɔ ni oteukpe.
Hɛ inomhano shí sho inom e ihã, ni inom a atɔki a abin e iŋkɔɔ shi ta letikɔɔ ni oye o Ushe.
Ihã i sho acɛi e imbɔɔ sha sho ni enii ni e imbɔɔ sha sho ni aŋwɛ̃ ni ocuhano. Hɛ ihã shi biwi shí nyia obẽi, uham o Ushe shú tara u cikpa ni ece a anerhanɛ.
Shé hɛhe abom ni abin e icak, ni a tara dusha abom a tuk imbɔɔ icer e igãã ni onɛŋ ogwom. Abom e imbɔɔ shi hã sho aYahudawa shé tukihe Urushelima ihã, she ocu e imbɔɔ o tɔk.
Abai o Uŋwɛ̃ne o Uneke
(iMatta 24:29-31; iMarkus 13:24-27)
“Shá jɛ̃ ayota ni unom, ni uhɛnto, ni íjɛɛr. Ni odɛ̃, ibẽ e iyɔɔ shi hã hwɛŋiyɔɔ Ushe shí dotiyɔɔ ni hɛre e iwei ni okpoŋ a amɛ̃ sha hin.
Aneke shé jishibɔɔ ni hɛre e iwei, igbikpaa shí dokibɔɔ ni hɛre a abin e iŋkɔɔ sha naa akpei ni odɛ̃. Hɛ shé nyishĩhẽ abin sha gɔŋ e iŋkɔɔ sha sho ni ahãrã.
Ocuhano, shá jɛ̃ Uŋwɛ̃ne o Uneke sha naa acikpi ni oshɔ̃ o umɛhɛ, a sho ni atɛɛk, ni igɔŋ shi rɛ.
Abinhanɛ bik a shai akpei, tɔ, ma cer ikɔk, hɛ anãŋa e inyime ta yokɔɔ.”
Inyishã ni ece o uti e ihou
(iMatta 24:32-35; iMarkus 13:28-31)
Iye a nyishihe imbɔɔ inyishãhanɛ ɛti, “Ma ri uti e ihou ni eti akom.
Ocu e iŋkɔɔ sha shai atũi ayera sha haa, inyime ni azhanyim ma hwɛŋnyim ɛti ido ti yoyɔɔ.
Ishɔuhɔ, ma bik a jɛ̃ abinhanɛ sha naa akpei, ma hwɛŋ Iɛɛre o Ushe ti yoyɔɔ.
Ijii ime naa hɛɛwa inyime, aner o ugaihanɛ shina ceshibɔɔ kocak she abinhanɛ a kpea.
Ahãrã ni obẽ shé takɔ, irɛ̃mŋwẽ e ime shini tayɔɔ.
Ishɛ̃m ni ece asheti e ishou
“Ma sher ishou, tan aleshi a abin ni ahwashi a abin, ni ahaai a abin o odɛ̃hanɛ a nɛnihe akele e inyime. Bik hã sho ishɔuhɔ, unomhano shú ba u hwiik inyime
shɔukpe o ujɔu ku dur igwɛ. Hɛ unomhano shú ba ni ko inyãã sha sho ni odɛ̃hanɛ.
Ma sher ishou, ma naa ashui Ushe ní ma dok igbam e inyime shá naŋinyim ni abinhanɛ shi shá kpea, ni ma dɛ̃ɛ̃ ni ashu o Uŋwɛ̃ne o Uneke.”
Iye ka maa imaa ni aɛi o Ushe inom inom, uyɛ bik u kpea, ka wur a jẽẽ jẽẽ arɔi ni ukpɔkpɔ o uZaitun.
Nimocaai aneke ka ba gõõ imaa e iye ni aɛi o Ushe.

A goishe iYesu
(iMatta 26; iMarkus 14; iYohanna 11; 13; 18)
Ocu o ogben o uburodi shu cina,+ :1 Uburodi shu cina u sho e ye shu shei iye ni ugau.e imbɔɔ shi ka yesha ɛti, ogben e enar, sho yo udẽ,
afirist sha gɔŋ, ni akɔi e iletaa e iMusa naa anɛnɛ aberi udẽ e imbɔɔ sha kpea ni a hɛr iYesu. A bera kpei ishɔuhɔ ni iɔɔk hɛ iwei a anerha.
Iŋkirigõ a nyi ni akele e iYahuda, ume e imbɔɔ shi ka yesha ɛti Iskariyoti, anyiŋ ni oshɔ̃ ukou ni imbɔɔ ahwɛiha.
A jẽẽ a yea oye ni afirist sha gɔŋ ni ahĩĩdẽ a aner e ijɛu a aɛi o Ushe oyire e iye shá goishihe iYesu ni imbɔɔ.
Imbɔɔ a shutik ni a hɛɛ ɛti imbɔɔ shá jẽhẽ iye icibi.
Iye a bema ni a shai a beri ocu e iye shá goishihe iYesu ni imbɔɔ ocu a aneke sha sheibɔɔ ni hum.
Unom o Ogben o uburodi shu cina shu ba, unom a aŋwashi e ídɔi o Ogben e enar komno.
IYesu a tuk be iBitrus ni iYohanna icer ɛti, “Ma jẽẽ jẽẽ a kpea iroishe e inte shé lea Ogben e enarhanɛ.”
Imbɔɔ ɛti, “Iŋo u bema ní ke jẽẽ e kpea nihẽ?”
Ɛti, “Ma bik a jẽẽ anyii ni oteukpe, ma shá gbokpa ni uner unyom sha cẽ iceu a amɛ̃, ma dokpa iye ma jẽẽ nyim ni aɛile e iye shá nyia.
Ma hɛɛ ni intɛɛ a aɛile ɛti, ‘Ukɔile a tuk inte ɛti ke e hɛɛwa ɛti, onyõ e ime shí in lea ubin a alea o Ogben e enar ni aŋwɛ̃nɛ e imaa e ime o shɛ̃hice?’
Iye shá yotuwa inyim onyõ sho gɔŋ, sho sho shu hã, e imbɔɔ shi ta gbeshibɔɔ. Ma kpea ko uŋwɛ̃ɛ̃ ni hum.”
Imbɔɔ a jẽẽ a dok ko uŋwɛ̃ɛ̃ u sho uyir ume e iYesu sha hɛɛhe imbɔɔ. A kpea iroishe ni hum.
Ocui sho yɔk, iYesu a sher alei ubin a alea ni aŋwɛ̃nɛ e icerke e iye.
A hɛɛ ni imbɔɔ ɛti, “Ikoraa shi rɛ e ime i tɔk iyɔɔ, ni in le Ogbenhanɛ ni inyime nishi in hwa ihã!
Ime naa hɛɛwa inyime, shini guni in le Ogbenhanɛ, she oshui o Ogbenŋe o tɔk ni Iɛɛre o Ushe.”
A nɛnɛ eŋwẽcẽi, a tuk Ushe uwɛɛ, ni a hɛɛ ni imbɔɔ ɛti, “Ma ai, ma gashaa ni ece e inyime.
Ime naa hɛɛwa inyime, shini guni in hwa amɛ̃ e inebihanɛ she Iɛɛre o Ushe i ba.”
Iye a nɛnɛ uburodi, a tuk Ushe uwɛɛ, ni a cɔpɔɔ a jẽhẽ imbɔɔ ni a hɛɛ ɛti, “Iye nɛ a sho iworke e ime, shi shí in jẽhẽ hɛre e inyime. Ma nɛnɛ akpei ishɔuhɔ, ní ma nɛ̃he ayirkihe oyire e ime.”
Ishɔuhɔ no, a maa lei ubin a aleai, iye a nɛnɛ ujir e ewẽcẽi, ni a hɛɛ ɛti, “Ujir e eŋwẽcẽhanɛ u sho ujir e eŋwẽcẽ a agweshi o oye shu haa, e ime shí in duŋa ushĩĩ ni umɛhɛ e ime, ume e iye shú jɛ̃rɛ̃ hɛre e inyime.
Ma jɛ̃! Uneke e iye shá goishihe ime, imii naa lei utɔk ni ime.
Uŋwɛ̃ne o Uneke shé cei shɔukpe e imbɔɔ sha ŋwɛ, amma ihɛ i dok uneke e iye shá goishihe iye.”
Imbɔɔ a shai arushi andɔkbɔɔ ɛti, inyãã ni oshɔ̃ e imbɔɔ shá goishihe iye?
Imbɔɔ a nyibɔɔ uneu ɛti inyãã ni oshɔ̃ e imbɔɔ a sho shu gɔŋii?
IYesu a hɛɛ ni imbɔɔ ɛti, “Aɛre a aneke e imbɔɔ shi hã sho aYahudawa, ka yotihe aneke e imbɔɔ atɛɛk, ahĩĩdẽ e imbɔɔ ka hɛɛ ni ece e imbɔɔ ɛti, Antɛɛ o Obẽ.
O nɛ̃he a shoi ishɔuhɔ ni inyime, ni ogau ishɔuhɔ, shu gɔŋii ni oshɔ̃ e inyime a sho shɔukpe shu cikii, ihĩĩdẽi ni oshɔ̃ e inyime a sho shɔukpe o uneke e iye sha naa akpei icer a agashi o ubin a alea.
Shu shõŋe a sho shu gɔŋii, ume e iye sha sher nee elea shãhã ume e iye sha naa agashi ubin a aleai? Hã a sho ume e iye sha sher nee elea? Ime minɛ ni oshɔ̃ e inyime ni icer a agashi ubin a alea.
“Inyime a sho abom e imbɔɔ sha sho utɔk ni ime ni ocu e imbɔɔ sha mak ime.
Shɔukpe e intɛɛ e ime sha jawa ime atɛɛk a akõi iɛɛre, ishɔuhɔ ime naa jawa inyime.
Ma shá le ni ma hwa ni ukpou a alei o ubin a alea e ime ni iɛɛre e ime. Ma shá tara sher ni ekpou e iɛɛre, ma naa atɔni íshɛu ukou ni imbɔɔ ahwɛi inyom e Isreila.”
IBitrus shé cɛɛi iYesu
Iye a hɛɛ ni iSiman Bitrus ɛti, “ASiman, aSiman! U gõõ! Iŋkirigõ a shu ocu ní iye a mak inyime kocak e inyime, ní iye a sharke inyime shɔukpe e imbɔɔ ka shar agui.
Ime in shu Ushe hɛre e iŋo, aBitrus, ní ajẽhẽ e iji e iŋo a nɛ̃he e jii kɔɔ. Ocu e iŋo shú gui u ba ni ime, u kpam aŋwɛ̃bɔɔ e iŋo.”
Iye ɛti, “Ateŋgashe, ko shí in nyi ime ni onyõ o ushĩĩ, ko shí in ce ime, in sho hum ni iŋo!”
Iye ɛti, “Ime naa hɛɛwa iŋo, aBitrus, nishi ikɔi i gbɛr oca ni ushĩĩhanɛ, iŋo shú cɛɛ iŋo ime wa tar!”
Ma gbesha a sher hɛre ocu e ihã
Iye a rusha imbɔɔ ɛti, “Ni ocu e ime shi in tuk inyim icer, ma hã kõ nyim ijara e icibi, ni ijara a ajẽẽa, ni akɔi a adak, ma a dak nyim uŋwɛ̃ɛ̃?” ∅ Ɛti, “Ɛhɛɛ!”
Iye ɛti, “Incɛŋhanɛ, ume e iye sha sho ni ijara e icibi, shãhã ijara a ajẽẽa, a nɛnɛ a kpam, ume e iye sha shei ni akpan, a goishe anyimŋwe e iye ni a goi anyiŋ.
Ime naa hɛɛwa inyime, oyehanɛ̃ sha leta ɛti, ‘A gbokpihe iye ni aner o uhau,’ she o tɔk ni ece e ime. Hɛ ubinŋe e iye shu leta ni ece e ime tu naa tɔki.”
Ɛti, “Ateŋgashe, ke sho ni okpan ohwɛi.” ∅ Ɛti, “O mak gwee.”
IYesu a shu Ushe ni ukpɔkpɔ o uZaitun
IYesu a nɛ̃he oteuha ni a hõi ni uKpɔkpɔ o uZaitun uyir e iye shi ka kpea, aŋwɛ̃nɛ e imaa e iye a doshi.
Iye sha yɔk hum, a hɛɛ ni imbɔɔ ɛti, “Ma shu Ushe kogiŋ, tan ma jii a nyi nyim ni emaka.”
A hĩĩdẽi a baŋa deti ni imbɔɔ, shɔukpe e ider a taŋi o otɛi, a ji a rukpa ni a shu Ushe
ɛti, “Antɛɛ, bik u bema, u maa u nɛniwa ujir e ŋwẽcẽ e ihãhanɛ. Amma shina dosha abemi e ime, shá dosha abemi e iŋo.”
Umeleka u wur ni ahãrã ba u param ni iye, u naa jẽhẽ iye aceti e ikɔk.
Hɛre e iye sha sho ni oshɔ̃ e ihã, a tuk akele e iye ni enɛŋe a ashui o Ushe, har ishiu i jishaa ni iworke shɔukpe o umɛhɛ.
A shu Ushe a maa, a shok a jẽẽ ni enɛŋe a aŋwɛ̃nɛ e imaa e iye sha sho, a jẽẽ a dokbɔɔ a nɔ orɔɔ hɛre a ahĩã a akele.
A hɛɛ ni imbɔɔ ɛti, “Uŋwɛ̃ɛ̃ u tuk ma ni orɔɔ? Ma shok a shu Ushe tan ma ji a nyi nyim ni emaka.”
A dur iYesu
A sho ni oshɔ̃ oyei, iYahuda, unyiŋ ni oshɔ̃ ukou ni imbɔɔ ahwɛiha a kõ odu a aneke a ba ni iYesu, a ba hwei.
Iye ɛti, “AYahuda, iŋo shú goishe Uŋwɛ̃ne o Uneke ni ohwea?”
Abom e imbɔɔ sha sho ni iYesu a jɛ̃ ishɔuhɔ, a rushii ɛti, “Ateŋgashe, ke ɔɔr okpanŋe e inte?”
Unyiŋ ni oshɔ̃ e imbɔɔ a ɔɔr akpanŋe e iye a tũhẽ oto o ulo o ugãã e ifirist shu gɔŋe.
IYesu ɛti, “A make!” A baŋa oto o unerha, otoi o dɔŋce.
IYesu a hɛɛ ni afirist sha gɔŋ ni ahĩĩdẽ a aner e ijɛu a aɛi o Ushe, ni shakõ, abom e imbɔɔ sha ba aduti e iye, ɛti, “Ma kõsha okpan, ni oti, ní ma dur ime, shɔukpe e ime shi in sho uhɛu?
Inom inom ki in nɛnɛ ashoi hum ni inyime ni aɛi o Ushe, ma hã duti nyim ime. Amma, ocu e inyimece nɛ, ni ocu a atɛɛk o ushĩĩ.”
Imbɔɔ a dur iYesu a jẽẽbɔɔ ni aɛi e ifirist shu gɔŋ. IBitrus a nik adoshi imbɔɔ kigbak.
Imbɔɔ a woa ela ni ateu a aɛile ni a sheshaa hum, iBitrus a tara jẽẽ a sher ni imbɔɔ.
Unyiŋ ni oshɔ̃ e enɛɛ e imbɔɔ sha ni icer ni aɛile a jɛ̃ iBitrus sha sher ni ihãŋe e elai, a rishe ni a hɛɛ ɛti, “Unerhanɛ a sho utɔk ni iYesu ni ocu e imbɔɔ sha durke.”
IBitrus a cɛɛi ɛti, “Onɛɛ, ime hã in hwɛŋime iye.”
Ocu sho tɔŋce kepiu, uner unyom a ri iBitrus ni a hɛɛ ni iye ɛti, “Ijii, iŋo u sho unyiŋ ni oshɔ̃ e imbɔɔ!” IBitrus ɛti, “gõõ! Hã a sho ime!”
Shɔukpe o uawa unyiŋ shu tɔŋ ye, uner unyom a hɛɛ ɛti, “A sho iji, unerhanɛ a sho utɔk ni iye ni ocu e imbɔɔ sha durke, hɛ iye ma a sho uner o uGalili.”
IBitrus ɛti, “Kai! Hã in hwɛŋime ubinŋe e iŋo shu naa yei!” A nãhã tũi anyii, ikɔi i gbɛr oca.
Iteŋgashe a mɛɛk a ri iBitrus. Ocuha, iBitrus a yitik ubin e Iteŋgashe sha hɛɛhe ɛti, “Nishi ikɔi i gbɛr oca ni ushĩĩhanɛ, iŋo shú cɛɛŋo ime wa tar.”
A wur a aãŋacẽ ashui e gwɛnɛ.
Aneke e imbɔɔ sha naa ajɛpi iYesu a nyati ni a perke,
a hamkpe ashui ni a rushii ɛti, “U hɛwa inte, a sho inyãã a perko?”
A yehe iye keeye e ishɛɛ.
A kõ iYesu a jẽẽbɔɔ ni iŋgaga
(iMatta 26:59-66; iMarkus 14:55-64; iYohanna 18:19-24)
Oca sho o shar, iye a yesha okõŋwã shakõ: afirist sha gɔŋ ni akɔi e iletaa e iMusa a kõ iYesu a jẽẽbɔɔ ni iŋgaga,
a hɛɛ ni iye ɛti, “U hɛɛwa iyir, bik a sho iŋo u sho shu gããrha.+ :67 iKristi ni iAlmasihu a sho ubin unyiŋ, oshui ni Ishɛ incomno shu gããrkeIye ɛti, “Ko in hɛɛwa inyim, ma shina jẽhẽ iji.
Bik in rusha inyim orusha, ma shina jirke ime urɛm.
Amma sha shai incɛŋ, Uŋwɛ̃ne o Uneke shá sheta ni obɔke o ulo o Ushe shu tɛɛke.”
Kocak e imbɔɔ ɛti, “Iŋo nɛ u sho Uŋwɛ̃ne o Ushe?” ∅ Ɛti, “Inyime ta hɛɛ nyim ishɔuhɔ.”
Ɛti, “Ke bema ushaida o uŋwɛ̃ɛ̃ taka? Ke gõõyir ubinŋe e iye sha yea ni azhai!”

A tɔnihẽ iYesu itɔnɔ
(iMatta 27; iMarkus 15; iYohanna 18-19)
Aner o okõwãha kocak e imbɔɔ a shok a kõ iYesu a jẽẽbɔɔ ni iBilatus.
A shai a yehe ishɛɛ ɛti, “Ke e dok unerhanɛ sha naa adotihe abom e inte, a naa ahɛɛhe imbɔɔ ɛti a nɛ̃he a jẽhẽ iKaisar otoŋ e igbam, ni a tara a hɛɛ ɛti, iye a sho iKristi,+ :2 iKristi ni iAlmasihu a sho ubin unyiŋ, oshui ni Ishɛ incomno shu gããrkeuɛɛre.”
IBilatus a rushii ɛti, “Iŋo u sho Uɛɛre a aYahudawa?” ∅ Ɛti, “Iŋo tu hɛɛ iŋo ishɔuhɔ.”
IBilatus a mɛɛk a hɛɛ ni afirist sha gɔŋ ni aneke arɛarɛ ɛti, “Ime hã in dok ime unerhanɛ ni uhau.”
Imbɔɔ a shɔkki iBilatus ɛti, “Iye naa shoshihe akele a aneke cok obẽ o uYahudiya ni imaa e iye, sha shai ki uGalili a bai hɛ̃ɛ̃.”
IBilatus sha gõõ ishɔuhɔ, a rusha ɛti, “Iye a sho uner o uGalili?”
A gõõ ɛti a wur ohek o obẽ e iHiridus sha kõ iɛɛre, a tuk imbɔɔ a kõ iYesu a jẽẽbɔɔ ni iHiridus, ni ocuha a sho ni Urushelima.
A shutik ni iji hɛre e iye sha dok ajɛ̃i iYesu, hɛ ko ni ocuha iye ka kora ajɛ̃i iYesu, hɛre e iye ta gõõi oyire e iye, a naa atuki akele ní iye a jɛ̃ icer a anyina e iye shá kpea.
A rushii iYesu orusha orɛorɛ ni incee, iye hã jirke urɛm.
Afirist sha gɔŋ ni akɔi e iletaa e iMusa a yehe ishɛɛ ni iji.
IHiridus ni aŋgbaŋari e iye a yehe iye keeye a jii e icika, iye a tuke anyim e iɛɛre ni a tuke a gui a jẽẽi ni iBilatus.
Unomha iHiridus ni iBilatus a mɛɛkbɔɔ andɔk, unom a arɔ̃ a sho aŋgamucak.
IBilatus a tara afirist sha gɔŋ ni ahĩĩdẽ, ni aneke,
a hɛɛ ni imbɔɔ ɛti, “Inyime a kõ unerhanɛ ma ba ɛti a sho uner a ashɔki e ihoi. In rushii imiinɛ ni ashu e inyime hã in dok ime iye ni uhau a abinŋe e inyime sha yea ni ece e iye.
IHiridus a kpea ishɔuhɔ, iyɔɔ i tuk a tuke a gui a bai ni inte. Unerhanɛ hã a kpei ubin a acee.
Hɛre e ishɔuhɔ, shí in peti ni ashau ni in tũhẽ.”
(Ko ogben e inar sho shõŋe iBilatus ka tũhẽ uner unyiŋ ni onyõ o ushĩĩ, ume aneke sha shui.)
Imbɔɔ a aisha arɛɛ kocak ɛti, “U hɛrke unerhanɛ, ni u tũwã inte iBarabbas.”
(Uneke e imbɔɔ sha tuke ni onyõ o ushĩĩ hɛre e iye sha shoshihe okele a aneke ni ahɛti a aneke.)
IBilatus a taka oye ni imbɔɔ hɛre e iye sha bera a tũhẽ iYesu.
Imbɔɔ a nɛnɛ a aisha arɛɛ, ɛti, “U gatike! U gatike!”
Iye a hɛɛ wa e intarke ɛti, “Hɛre o uŋwɛ̃ɛ̃? A kpea idẽẽ shi biwi o uŋwɛ̃ɛ̃? Ime hã in dok ime iye ni uhaukpe e iye shu mak acee. Shí in shewi ni a tũhẽ.”
Imbɔɔ a dɛ̃ɛ̃ kogiŋ a aisha arɛɛ ɛti, a gatike. Urɛ̃mŋwe e imbɔɔ u le ihĩĩdẽ.
IBilatus a hɛɛ ɛti, a kpeahe ubin e imbɔɔ sha bema.
A tũhẽ uner ume e imbɔɔ sha tuke ni onyõ o ushĩĩ hɛ ashɔki ihoi ni ahɛti a aneke, a jẽhẽ imbɔɔ iYesu uyir e imbɔɔ sha bera.
A gatike iYesu
Imbɔɔ a kõ iYesu a jẽẽbɔɔ, a jẽẽ a gbokpa ni uner unyom a gõõni iSiman, uner o uSayirin sha naa anyii Urushelima. A ceke utuu shu gatike, a cẽ a dosha iYesu.
Aneke arɛarɛ ni acei e imbɔɔ sha naa aãŋacẽ a doshi, a naa ahĩrã akele hɛre e iye.
IYesu a mɛɛk a hɛɛ ni imbɔɔ ɛti, “Acɛi o Urushelima, ma nɛ̃he aãŋacẽ hɛre e ime, ma ãŋ hɛre e ece e inyime ni aŋwɛ̃ e inyime.
Hɛ ocu o ba hum a aneke shá hɛɛ ɛti, ‘Agwiri a akele a sho akpi, eni e incee she nãhã e taba imai, ni obɛ̃ɛ̃ e incee sho o nãhã o taba emamaa.’
“A shá hɛɛ ni ígõ ɛti, ‘Ma jishaa ni inte!’
Shá gui a hɛɛ ni akpɔkpɔ ɛti, ‘Ma cihe inte!’
Bik a kpea idẽhanɛ ni ocu o uti shu sho shushum, sha kpea ninɛ kom ocu e iye shu korke?”
A kõ ahɛu abom ahwɛi ni iYesu, ní a jẽẽ a hɛrke imbɔɔ utɔk.
A yɔk ni enɛŋ ecom shi ka hɛɛ ɛti Ukuu e Ece, a gatike ni igaha, utɔk ni ahɛuha, unyiŋ ni ulo e iye, e ihwɛile ni uherke e iye.
IYesu ɛti, “Antɛɛ, maa u yishihe uciik e imbɔɔ, hɛre e imbɔɔ sha mɔkbɔɔ ubinŋe e imbɔɔ sha naa akpei.”
Imbɔɔ a taŋ oŋgɔ ní a gashihe abin she tuka e iye ni oce e imbɔɔ.
Aneke a dɛ̃shɛ̃ a naa ashɛɛi. Ahĩĩdẽ a yehe keeye a jii e icika ɛti, “A naŋke abom, a naŋke ece e iye o! bik iye a sho iKristi, ume o Ushe shu gããr!”
Aŋgbaŋarishe a tara yehe iye keeye a ajĩĩ e icika, a nawĩhẽ amɛ̃ she shanaa,
ɛti, “Bik a sho iŋo u sho Uɛɛre a aYahudawa, u naŋke ece e iŋo o!”
Iletaa i sho shuhã ni utuui ɛti, “IYENE A SHO UƐƐRE A AYAHUDAWA.”
Unyiŋ ni oshɔ̃ ahɛuha sha gatike utɔk ni iye, a yehe ishɛɛ ɛti, “Ime in shãhã iŋo u sho iKristi!+ :39 iKristi ni iAlmasihu a sho ubin unyiŋ, oshui ni Ishɛ incomno shu gããrkeTɔ, u naŋke ece e iŋo ni inte!”
E ihwɛile a kɔ̃shĩĩ ɛti, “Iŋo hã u gõõŋo iwei o Ushe, iŋo shu dok itɔnɔ a acee uyir unyiŋ ni iye?
Imbɔɔ akpewa inte kishã. Inte ke naa doki itosha o ubinŋe e inte she kpea, iye hã a kpea ubin o uhau.”
A hɛɛ ɛti, “AYesu, maa u yitik ime ni Iɛɛre e iŋo.”
Ɛti, “Ime naa hɛɛwa iŋo iji, enyehanɛ iŋo shú sho hum ni ime ni ahãrã, uparadais komno.”
Acee e iYesu
Ni ateu e enom, ushĩĩ u cihe anɛŋe kocak, unomŋwe u tɔŋ u gũũke ni akerfe atar.
Unom hã u raŋiye. Uta a aci a adɛ o onyõ e iye shu sho ni oshɔ̃ a aɛi o Ushe u shɛɛke ahwɛi.
IYesu a haa anyii kogiŋ ni a hɛɛ ɛti, “Antɛɛ! Ime in tuke imara e ime ni abɔke e iŋo.” A hɛɛ ishɔuhɔ a maa, a hwukpa owoa ni a cei.
Iŋgbaŋari sha jɛ̃ abinhanɛ, a koshaa Ushe ɛti, “Iji, unerhanɛ a shei ni uhau!”
Aneke arɛarɛ sha kõwã hum a jɛ̃ abin e iŋkɔɔ sha kpea, a gui a jẽẽbɔɔ ni iɛile e imbɔɔ, a naa apeti ikɔkbɔɔ hɛ iyaa e enii.
Cok aneke e imbɔɔ sha hwɛŋ iYesu ni acɛi e imbɔɔ sha doshii ko ohek o obẽ o uGalili a dɛ̃ɛ̃ kigbak a naa ashɛɛi.
Ajaka e iYesu
Uner unyom hum, ocoke o gõõni iYusufu, uner a Arimatiya ni obẽ o uYahuda, unyiŋ ni oshɔ̃ a aner o okõŋwa a aYahudawa. Uner e iji ni uner a kpei kishã.
A hã bemi akɛshi e itɔnɔ uyir e imbɔɔ sha bema, a naa akori abai e Iɛɛre o Ushe.
A jẽẽ a shu ukõmŋwẽ e iYesu ni iBilatus.
A daake ukɔ̃ɔ̃mŋwe, a bɛɛhe ni uta shu gwira, ni a tuke ni ojeek e imbɔɔ sha shim ni igõ, sha nãhã taba atuki o ukɔ̃ɔ̃m ni hum.
A sho unom a akpei iroi, maa bɔr kepiu ní anyi Unom a anyi a azhe.
Acɛi e imbɔɔ sha wur uGalili ni iYesu a dosha iYusufu, a jɛ̃ ojeeke, ni uyir e imbɔɔ sha ŋwe iwor e iYesu.
A gui a jẽẽbɔɔ ni aɛi, a gbesha aturare ni acei she duka. A anyi azhe unom anyi azhe uyir e iletaa e iMusa shi hɛɛ.

Ashoki e iYesu ni ojeek
(iMatta 28:1-10; iMarkus 16:1-8; iYohanna 20:1-10)
Nimocaai ni unom e ihĩĩdẽ ni usati, acɛiha a nyɔshɔ aturare akom e imbɔɔ sha gbesha a jẽẽbɔɔ ni ojeeke.
A jẽẽ a jɛ̃ ta gɔrbɔɔ otɛile ni ojeeke.
Imbɔɔ a nyi ni oshɔ̃i, hã a jɛ̃bɔɔ iwor e Iteŋgashe iYesu.
A sho ni oshɔ̃ a haai e idẽhanɛ, ener ehwɛi a ba dɛ̃ɛ̃ a hakpa ni imbɔɔ, a tuk abin sha gwira e ŋwalaa.
Acɛiha a shurŋa ocebɔɔ ni obẽ hɛre e iwei. Anerha a hɛɛ ni imbɔɔ ɛti, “Uŋwɛ̃ɛ̃ u tuk ma naa aberi uner o owoa ni oshɔ̃ akuu?
A shei hum, a shoke. Ma yitik ubinŋe e iye sha hɛɛwa inyim ni ocu e iye sha sho ni inyime ni uGalili,
ɛti, shé e goishihe Uŋwɛ̃ne o Uneke ni obɔk a aner o uhau, a gatike, amma shé gui e shoki ni unom entarke.”
Ocuha imbɔɔ a yitik oye e iye.
A gui ni ojeeke a ba, a hɛɛhe ukou ni iye unyiŋ hã, ni aner abɔɔ sha bɔr cok abinŋe e iŋkɔɔ sha kpea.
IMeryamu e iMagdala, ni iYuwana, ni iMeryamu inyaa e iYakubu, ni acɛi abom sha sho ni imbɔɔ, a hɛɛhe aŋwɛ̃nɛ e icerke abinhanɛ.
Imbɔɔ hã a jẽhẽ imbɔɔ iji ni acɛiha, a nɛnɛ oyei o sho oye e ishɛɛ.
IBitrus a shok ni ucer a jẽẽi ni ojeeke. A shurŋa a ri ni oshɔ̃i, a jɛ̃ uta shu gwirai shu nɔ ihãŋ. A gui a jẽẽi ni aɛi, a naa ahaai ihɛ shi ha e iyɔɔ shi kpea.
IYesu a yota ece e iye
(iMarkus 16:12-13)
Ku unomha, ahwɛi ni oshɔ̃ aŋwɛ̃nɛ e imaa e iYesu a naa ajẽẽbɔɔ oteu ocom o gõõni Imaus, sho yɔk akilomita ukou ni iye unyiŋ ni ider, shu shok ni Urushelima.
A ni oye ni andɔkbɔɔ ni ece a abin e iŋkɔɔ sha kpea.
A sho ni oshɔ̃ oyei, iYesu ni azhai a ba a naa ajẽẽi utɔk ni imbɔɔ.
Ashu e imbɔɔ a ham kɔɔ, hã hwɛŋibɔɔ iye.
A rusha imbɔɔ ɛti, “Ma ni oye o uŋwɛ̃ɛ̃ ni andɔk inyim ishɔuhɔ ni udẽi?” Imbɔɔ a dɛ̃ɛ̃ kocɛ̃i ni ahĩã a akele.
Unyiŋ ni oshɔ̃ e imbɔɔ, a gõõni iKiliyobas, a rusha ɛti, “Iŋo u sho ujẽ takɔ ni Urushelima, shu hã u hwɛŋi iŋo abin e iŋkɔɔ sha kpea inomhanɛ?”
Iye ɛti, “Abin sha shõŋe?” ∅ Ɛti, “Oyire e iYesu uner o uNazarat. A sho unebi, a cer ni oye e iye ni icerke e iye, ni enɛŋe o Ushe ni aneke kocak.
Afirist sha gɔŋ ni ahĩĩdẽ e inte a jẽhẽ ni a tɔnihẽ itɔnɔ a acee ni a gatike.
Ni inom hã, ke tuk akele ɛti iye shá naŋihe Isreila. Hã o tagwe kom, unom entarke mi enye idẽhanɛ shi kpea.
Nik incɛŋ, acɛi abom ni oshɔ̃ e inte a jawi yir iwei. A jẽẽ ni ojeeke ni ocahanɛ,
hã a jɛ̃bɔɔ ukɔ̃ɔ̃mŋwe e iye. A ba a hɛɛwa inte ɛti imbɔɔ a arɔorɔ a ameleka sha hɛɛ ni imbɔɔ ɛti a sho ni owoa (urɛi).
Abom ni oshɔ̃ e inte a jẽẽ ni ojeeke, a jẽẽ a jɛ̃ idẽi uyir ume acɛiha sha hɛɛ, hã jɛ̃bɔɔ iye.”
Iye ɛti, “Inyime azhɛ̃, ma sho ni idũrãã o uŋwɛ̃ɛ̃ ishɔuhɔ, ni uyir a abin a anebi sha hɛɛ!
Hã o sho iji ɛti iKristi shá hwa ihãrã a abinhanɛ kocak nishi a nyi ni igɔŋ e iye?”
A hɛɛhe imbɔɔ ubin e iye shu tu leti ye ni oye o Ushe shu hɛɛ ni ece e iye, sha shai ni iletaa e iMusa a ba igur anebi kocak.
Imbɔɔ a yo ni oteukpe, iYesu a kpea shɔukpe e iye sha aakpa imbɔɔ a tɔŋɛ,
a kpamŋwẽ ɛti, “U sheta ni inte, uyɛ tu kpe ye, unomŋwe tu taye.” Iye a dosha imbɔɔ a jẽẽi ni aɛile e imbɔɔ.
Imbɔɔ a sher a lea o ubin a alea, iye a nɛnɛ uburodi a tuk uwɛɛ, ni a cɔpɔ a jẽhẽ imbɔɔ.
Nimocuha ashu e imbɔɔ a cirkikɔɔ, imbɔɔ a hwɛŋ iye, iye a bui ni imbɔɔ.
Imbɔɔ a hɛɛ ni andɔkbɔɔ ɛti, “A sho iji, iyɔɔ i tuk akele e inte egwira ni ocu e iye sha ni oye ni inte ni udẽi, a hɛɛwa inte abin e iŋkɔɔ shi ta leti kɔɔ ni oye o Ushe.”
A shok nimocuha a jẽẽbɔɔ Urushelima. A jẽẽ a dok ukou ni iye unyiŋha a sho hum utɔk
ɛti, “Iteŋgashe a shoke ni iji, a gbokpaa ni iSiman.”
Ehwɛiha a hɛɛhe ubin e iye shu kpea ni udẽi, ni uyir e imbɔɔ sha hwɛŋ iye ni ocu e iye sha cɔpɔ uburodi.
Icer e iYesu sha jẽhẽ aŋwɛ̃ne e imaa e iye
(iMatta 28:16-20; iMarkus 16:14-18; iYohanna 20:19-23)
Imbɔɔ a sho ni oshɔ̃ ayei o ubin e iye shu kpea, iYesu mi izhai a ba dɛ̃ɛ̃ ni ateukpe ni a hɛɛ ni imbɔɔ ɛti, “Anɔɔ a akele a sho inyime!”
Iwei i durbɔɔ, iworbɔɔ i shaŋa, a hɛɛ ɛti shãhã imbɔɔ a jɛ̃ ukuamara.
Iye ɛti, “Uŋwɛ̃ɛ̃ u tuk ma gõõ iwei ishɔuhɔ, ni ma sho ni uneu a akele?
Ma ri abɔte ni adakpe, a sho ime izhame. Ma baŋa ime ni ma gõõ, hɛre ukuamara u shei iye ni iwor shɔukpe e inyime sha jɛ̃ ime ni iyɔɔ.”
A hɛɛ ishɔuhɔ ni a yotihe imbɔɔ abɔke ni adake.
Imbɔɔ a sho ni oshɔ̃ o uneu a akele ni agwiri ajɛn, iye a rusha ɛti, “Ma sho ni ubin a alea ni hɛ̃ɛ̃?”
Imbɔɔ a jẽhẽ oci e ica shi huma.
Iye a ai a tã ni ashu e imbɔɔ.
Iye a hɛɛ ɛti, “Irɛmŋwɛ e ime shi in yea ni ocu e ime shi in sho ni inyime ɛti, abin e imbɔɔ sha leta ni ece e ime, ni iletaa e iMusa, ni igur a anebi, ni iZabura, she a tɔkikɔ.”
A cirkihe akele e imbɔɔ, ní imbɔɔ a hwɛŋ abin e iŋkɔɔ shi ta leti kɔɔ ni oye o Ushe,
ɛti, “A leta ishɔuhanɛ, iKristi shá hwa ihãrã, unom entarke, a shoke ni ojeek.
Ni ocoke e iye shá domihẽ aneke e imbɔɔ sha hã hwɛŋibɔɔ Ushe, odomaa a mɛɛk o obur ni idẽẽ shi biwi, ni a yishi o uhau, sha shai ni Urushelima.
Inyime a sho amper ashu a abinhanɛ kocak.
Ma jɛ̃, ime shí in jawa inyim ubin e Intɛɛ e ime sha kpewa inyim ina a ari. Ma jɛu ni oshɔ̃ oteukpe kita, sha a jawa inyim atɛɛk e iŋkɔɔ sha wur shu hã.”
A nɛnɛ iYesu a jẽẽbɔɔ ni ahãrã
(iMarkus 16:19-20)
Iye a kõ imbɔɔ a jẽẽbɔɔ ni obur oteukpe, ku uBetani. A nyaŋa abɔke hum shuhã ni a jẽhẽ imbɔɔ anyi sha she.
A sho ni oshɔ̃ a jẽhẽ anyi sha shei kom, a gashi ni imbɔɔ, a nɛnɛ iye a jẽẽbɔɔ ni ahãrã.
Imbɔɔ a tuk iye igɔŋ, ni a gui a jẽẽbɔɔ Urushelima ni agwiri a akele ni iji,
a sho hum ni aɛi o Ushe, a naa akõshĩ Ushe inom inom.
